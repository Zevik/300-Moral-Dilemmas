


שלוש מאות דילמות מוסריות












שלמה אבינר







ירושלים תשפ"ג


תוכן עניינים:
1. דילמת הקרונית
2. התוצאה הכפולה
3. הדילמה הקורונליאנית
4. הגרלת איברים
5. הילד הטובע בים
6. עדות השקר
7. ניסוים בבעלי חיים
8. דילמות בית הספר
9. מציאה בפח
10. גילוי מחלה מדבקת 
11. החזרת אבדה נגד סוד
12. נהג שהוא חולה אפילפסיה 
13. נהג עם בעיות ראייה
14. נהג עם מחלה מדבקת
15. נהג עם בעיה נפשית
16. עדות רופא בבית דין
17. גילוי מחלה לבן הזוג לפני נישואים
18. מורה בעייתי
19. העמדת חולה מסוכן על מצבו
20. מות תינוק בעל מומים חמורים
21. הפקרת תינוק בעל מום
22. התינוק הגנוב
23. כלכלן או מוסיקאי
24. החתן הבוגד
25. החתן המכה
26. המציל שנספה
27. חייל שקפץ על רימון
28. העובד המתאים
29. הבן הרמאי
30. סירת ההצלה	
31. הסתרת מחלה
32. הסתרת אונס
33. פגע וברח
34. אחות שגנבה
35. כבוד לזקנים
36. תרומת כליה
37. עישון
38. עזיבת חברה
39. אמא שנפטרה
40. סופת שלג
41. עורך דין (1)
83. תרומת דם
84. ניצול ילדים
85. ספינת תסאוס
86. בינה מלאכותית
87. מי ברגל מי ברכב
88. חסכון במים
89. לכלוך רשות הרבים
90. יחס לערבים
91. התלמיד המוזר
92. הילד הלכוד
93. חייל פצוע בשדה הקרב
94. הצלת אדם על ידי הריגת חייב מיתה
95. דילמת מנהל החשבונות
96. ניתוח הפוגע באיכות חיים
97. הבטחה
98. החובה להתרפא
99. מימון ממלכתי של הוצאות רפואיות
100. פדיון שבויים
101. אין לי אמא
102. האף הארוך
103. אני שונה מהורי
104. אבי או אחי
105. הורים טרדנים
106. האם עוזרת הבית גונבת
107. הילדה שפעם שנאתי
108. מחקר רפואי או פיקוח נפש
109. אוהבים אותי או את כספי
110. רשימת דילמות הלכתיות
111. הנהג המטריד
112. האב והשוטר
113. שאל אופניים
114. בעל חיים שהזיק
115. גניבת פיקדון
116. הפילה אוכל בחנות
117. כבוד שנגנב
118. צעדת המוות
119. שניים במדבר עם מימיה אחת
120. תנו לנו אחת ונטמא אותה
121. תנו לנו אחד ונהרגהו
122. הקדמת תור לרופא
123. קדימה בפיקוח נפש
124. תרופה לו או לאחרים

166. קידוש השם בחיים או במוות
167. בין המיצרים בוורשה
168. התאגדות או מאבק
169. מרד גטו ורשה
170. משלוח יהודים בשואה
171. התאבדות להצלת אחרים
172. אכילת טרפות לחולה מסוכן
173. עטיפה בכתבי קודש
174. מסירת תינוקת לפולני
175. הסתרת תינוקת
176. צ"ג בתולות
177. אפר נרצחים בשואה
178. הסגרת יהודים בשואה
179. הצלת אמו או אשתו
180. שיני זהב שילמתי
181. בריחה מגטו בשואה
182. תזמורת ושירה בשואה
183. בגדים של נרצחים בשואה
184. התאבדות במחתרת בשואה
185. יציאה מהגטו בשואה
186. שוטר יהודי של הנאצים
187. תעודת עבודה בשואה
188. הודעת הנאצים בגטו בשואה
189. בנו על חשבון אחר
190. התאבדות בשואה מחשש ייסורים נפשיים
191. הפלה מלאכותית בשואה
192. תעודות נוצריות בשואה
193. מסירת ילדים לנוצרים בשואה
194. הצלת בני עם אחר
195. ברכת כוהנים נישואים בגטו בשואה
196. ברכת "שלא עשני עבד" בשואה
197. בדין ברכת הגומל של ניצולים מהשמדה בשואה
198. יודנראטים
199. משטרה יהודית בגטו
200. דין קאפו
201. משפטים ליהודים אחרי השואה42. שביתת מורים
43. עסקת חיילים שבויים
44. קצין שהודח
45. דילמת היינץ
46. תרופה בלתי מאושרת
47. מורה מעשן
48. מצדה
49. אומץ
50. שביתה
51. הטרדה
52.דילמת השירותים המלוכלכים
53. דילמת האסיר
54. דילמת השופט
55. הסגרת רובין–הוד
56. התאונה הקטלנית
57. אחות שגנבה
58. שקר מתוך חסד
59. הצלת הבן או הבת
60. דילמת מחנה ההשמדה (א)
61. דילמת מחנה ההשמדה (ב)
62. דילמת הרופא
63. דילמת אותיפרון     
64. הפושע שריצה את עונשו
65. הבן הגנב
66. חופש הביטוי
67. שעיר לעזאזל
68. מכה למעליב
69. שוחד
70. נימוס 
71. מילה טובה
72. בטיחות
73. איומים
74. ביקורתיות או תמימות
75. האם לשקר?
76. הודאת הרוצח
77. עורך דין (2)
78. שוויון בלימודים (א)
79. שוויון בלימודים (ב)
80. טרמפים
81. נוער מעורב
82. המעיין היחיד
125. הצלת עצמו או אדם חשוב
126. גזל לשם הצלה
127. עדיפות בחלוקת תרופות
128. חלוקה על פי גורל
129. קדימה בין פצועים
130. פינוי פצוע
131. קדימה במכונת הנשמה
132. הצלת חיי אדם ע"י מסירת חברו לגויים למות
133. אניה טובעת
134. הטיית טיל
135. חמיקה מחץ
136. הצלה בבניין שהתמוטט
137. גויים שדרשו שימסרו אדם
138. מסירת יהודי לעבודת המלך
139. הריגה לשם הצלה
140. הצלת אם או עובר
141. תינוק בוכה במחבוא בשואה
142. יודנראט
143. בריחה ממחנה השמדה
144. הצלת ילד מאושוויץ
145. הסתכנות להצלת עצמי
146. טיפול רפואי מסוכן
147. הסתכנות להצלת חברו
148. סיכון בטיפול רפואי
149. חיסון	
150. טביעת המיניונת mignonette 
151. הצלת חייל פצוע
152. כבוד אמו
153. חרם על גרמניה
154. תינוק המסכן אחרים
155. קטניות בשואה
156. משפט קסטנר
157. כסף להצלת נרדפים
158. קהילה שעוברת
159. קופת רבי מאיר בעל הנס
160. ברכת הגומל בשואה
161. בית כנסת שנוצרים תפסו
162. יהודים שהתנצרו בשואה
163. ספרי קודש שנשדדו
164. מרק לא כשר בשואה
165. קיצור חיים מפני ייסורים


202. כפיית חוץ לטיפול רפואי
203. זקן צדיק וצעיר רשע
204. האחרון מבינינו
205. דילמת הכנר
206. אלטרואיזם אפקטיבי
207. הכלב והציפור
208. התינוק הבוכה ברכת
209. זקן שמאס בחייו
210. תרומת כליה של ילד
211. טיפול כפוי בחולה נפש
212. המהפכה התעשייתית הרביעית
213. דיבור בעברית
214. שכל ואמונה
215. דיווח על רופא מתרשל
216. אחות בית חולים שטעתה
217. גנב שרוצה להחזיר
218. הטעיית חולה לטובתו
219. אב שרוצה מזון מזיק
220. חמות שמציקה לכלתה
221. אם לא שפויה
222. מוות מוחי
223. טיפול וכיבוד הורים
224. כהן וגרושה
225. האם בר כוכבא צדק?
226. טרנס-הומניזם	
227. "רבנים" כרופאי אליל
228. בדיקות טרום לידה
229. קביעת ממזרות על פי בדיקת                  רקמות
230. תרפיה באמצעות בעלי חיים
231. גירוש המסתננים
232. צמחונות וסינדרום במבי
233. תוכחה למי שמתדרדר
234. כמה חסד?
235. ארור טוקבק רעהו בסתר
236. פיטורי עובדים














237. התנצלות על חלק ב'
238. כיצד פותרים דילמה
239. עובד במשרד האוצר של הגויים
240. דיין שקיבל הנאה
241. זכות בחירה לכולם
242. תרומת כליה
243. קדימות בהצלת נפשות
244. נשים שהתנצרו וחזרו
245. התינוקת פָאֶה
246. טבעת ג'י ג'ס
247. עלייה לארץ וגירושים
248. מגורים בספרד
249. כניסה לגרמניה
250. הצלת אדם או בהמה
251. ללכלך דגל
252. כבוד האישה
253. ניסוי בכלא של סטנפורד
254. דילמת הקרונית
255. קדימה בהצלת נפשות
256. חולה חסר מרפא
257. השתלת איברים ע"י רצח
258. ההמון הפרוע
259. המטוס המתרסק
260. הניצולים מטביעת כלי שיט
261. נשים וילדים תחילה
262. רב החובל יורד עם ספינתו
263. בחירתה של סופי
264.עיקרון האפקט הכפול
265. חמורו של בורידן
266. דילמה כוזבת
267. ילדים רעבים
268. שקר כדי להציל





269. מכונת התענוגים
270. דילמת קורנליאנית
271. טוב לו לאדם שנולד?
272. ספורט אלים
273. גן חיות – זה מוסרי
274. מאבק נגד מגיפה
275. אביו או אמו, אשתו או אמו
276. רופא מטריד
277. הפלה מלאכותית
278. לשחק את האלוהים
279. הגוף שהועתק
280. הפגנת בונקר
281. דילמת הקרונית 
282. הניסוי של מילגרם על ציות
283. בול שלא הוחתם
284. עונש מוות
285. החלפת שבויים
286. תרומת זרע לרווקה
287. הריגת מחבל
288. רמיית ביטוח לאומי
289. ילדה המתקשה בלימודים
290. שיבוט גנטי
291. ביולוגיה ומוסר
292. סליחה על לשון הרע
293. עבודה ביצור מזיק
294. שיווק כוזב
295. שיווק רשתי
296. אנדרואידים
297. העתקה בבחינות
298. מדיניות החלפה בחנויות
299. אלימות רכה
300. כיבוד הורים או נישואים






התנצלות המחבר
א. אין כאן סדר. הדברים נכתבו כפי שהרעיון עלה ונמצא זמן.
ב. אין אחריות. לפעמים הנדון קצר, לפעמים ארוך. לפעמים פשוט, לפעמים עמוק ומסובך. לפעמים עם מקורות, ולפעמים בלי מקורות.
ג. כמובן מותר לכל אחד לחלוק על הכרעתי הדלה.
ד. לא לשכוח את העיקר: ספר הדילמות הכי גדול שנכתב אי פעם הוא תלמוד בבלי וירושלמי, ובעקבותיהם שאלות ותשובות של רבותינו הראשונים והאחרונים.

מעין הקדמה – בעיית הדילמה
שני תאומים זהים טובעים בים, ואין אפשרות להציל אלא רק אחד – איזה מהם להעדיף? זה סוג של דילמה מוסרית בלתי פתירה שהטרידה רבות את הפילוסופים שעסקו בפילוסופיה מוסרית. 
הרי אם לא היה מדובר בתאומים זהים, היה אפשר להעלות על הדעת פתרונות של העדפה: כגון, אמא לעומת רווקה, אישה בהיריון לעומת אישה אחרת, ראש ממשלה לעומת אזרח פשוט, אדם צדיק לעומת אדם רשע וכדומה.
אולם בדוגמא שלנו, לכאורה אין פתרון. הדוגמא שלנו דומה אך לא לגמרי, ל"בחירה של סופיה", דילמה של ווליאם סטירון WILLAM  STYRON, כאשר שומר במחנה השמדה גרמני מכריח אם יהודייה לבחור בין שני ילדיה – איזה מהם ייהרג ואיזה לא. אם היא לא תבחר – שניהם יהרגו.
הרי אם אין פתרון מוסרי, ואז לכאורה נוצר סדק באותה תיאוריה מוסרית, נוצרת בעיה של לכידות, קוהרנציה. יתר על כן, תיאוריה מוסרית אמורה להורות תמיד את הדרך, היא פרספקטיבית, ולכן, לא ייתכן שהיא תשאיר את אפשרות ההתנהגות בערפל לבחירת האדם.
בגלל זה, יש פילוסופים שטענו שדילמה מוסרית בלתי פתירה, אינה קיימת. לכל דילמה יש פתרון. כך סבר התיאולוג תומאס א-קרינו, שכל דילמה מוסרית בלתי פתירה, נובעת מתפיסה מוטעית של האדם, או משיפוט מוטעה. דילמה שכזו, היא תוצאה משנית SECUNDUM QUID, ולא דילמה פשוטה SIMPLILCTGR.
למשל, הדילמה שמעלה אפלטון תוך כדי דיון על הצדק, אם להחזיר נשק שהבעל השאיל, אם בינתיים הוא השתגע (רפובליקה - 1) .ברור שאין כאן דילמה. 
וכן קאנט Kant, אבי 'האתיקה הד-אונטולוגית', מלשון 'דיאון' ביוונית, כלומר, אני חייב, הקובע שיש צו מוחלט, אימפרטיב קטגורי, שהמוסר הוא הכללי. כלומר, כל התנהגות שלי צריכה להבחן ולהישפט בקנה מידה עולמי: האם אפשרי שכולם יתנהגו כמוני? וממילא, אני מתפקד כמעין מחוקק אוניברסאלי בכל מעשה שלי.
גם קאנט סובר, שלא תתכן דילמה אמתית. לא תיתכנה חובות מוסריות סותרות (עיין מטפיזיקה של המאות ה -2). 
גם ג'ון סטיוארט מיל, שגישתו שייכת למוסר התועלתני, אוטיליטריסטי, או התוצאתנות COMSEQUENTIALISM, סובר שהטוב, הוא מה שהכי טוב להכי הרבה אנשים, ובכל אופן הוא כופר באפשרות של דילמה אמיתית, כי לדעתו מדובר בדילמות מדומות שניתן לפתור (אוטילטריזם – II, 25). 
אבל פילוסופים מודרניים רבים טוענים שזה דבר שיכול לקרות, כגון ברנר וולייאם, Bernard Willum, שמבחין בין דילמה פתירה לדילמה בלתי פתירה. דוגמא לדילמה בלתי פתירה לדעתו, נמצאת במאמרו של ג'ון פול סארטר Jean Paul Sartre 'האקסיסטנציאליזם הוא הומניזם' (תש"ו) על צעיר שמתלבט אם להצטרף לכוחות הלוחמה הצרפתיים בגלות ובכך לנקום את מות אביו, או שמא להישאר עם אמו בבית ולעזור לה לשרוד.
הוא גם מבחין בין שני סוגי דילמות: דילמה הכרתית, אפיסטמולוגית, כאשר קשה לאדם לדעת מה חובתו, אבל באמת עליו לבחור, ודילמה אותנטית, כאשר שני המעשים הם חובה מוסרית, אלא שאי אפשר לעשות את שניהם (תשכ"ה).
דוגמא של דילמה פתירה היא, דוגמא לאדם שהבטיח להיפגש עם חברו, אך בדרך הוא רואה אדם שנמצא בסכנה נפשית. ברור שפיקוח נפש דוחה הבטחה. כלומר, יש לארגן את החובות והמטלות באופן הייררכי, ואז ברור יהיה שהכלל של מניעת נזק, HARM PRINCIPLE – גובר.
אבל לא תמיד החובות ניתנים למדידה. ישנם ערכים שהם בלתי מדידים ולא תמיד אפשר להבין איזה ערך גובר על חברו. זאת ועוד, בשיפוט יש גם ערבוב של גורמים פסיכולוגיים שאינם תמיד אמיתיים ונכונים על פי מבט ראשון prina facie, ואף נקיפות המצפון הן קנה מידה שעלול להטעות.  
באשר לדילמות המוסריות הבלתי פתירות לגמרי, הציעו הפילוסופים שתי פתרונות:
א. פתרון אי היכולת – כיוון שבלתי אפשרי לעשות שני דברים סותרים, החובה המוסרית מעוקמת, כלומר, החובה תלויה ביכולת, "OUGHT" IMPLIES "CAN". כמובן, יש כאן אמירה בעייתית מאוד מבחינת המוחלטות של החובה principle of deontic lobf. 

ב. פתרון אי ההצטרכות – לא ייתכן מוסרית שתהיינה שתי חובות סותרות בבת אחת. אבל גם זה בעייתי מאוד, rinciple of deontic consistently . 
אבל כולם מודים שיש דילמות פתירות, אבל בד בבד, הן מאוד קשות, כואבות וטראגיות, מה שמכונה דרמה קורנליאנית על שם מחברה קורניל Corneille. דוגמה לדילמה מסוג זה, כגון אדם שחייב לבחור בין אהבה לבין כבוד (לה סיד LE CID).
עוד דוגמה הנמצאת למשל אצל אריסטו: האדם מחוייב לעשות מעשה מחפיר שכופה עליו רודן המחזיק כבני ערובה את הוריו וילדיו של האדם הפועל (אתיקה ליקומקוס III- ח).
או גם למשל, הדוגמא הקלאסית של הרופא שהתבקש לסייע לחולה סופני הסובל מאוד. האם יסייע לו להמשיך בחייו בכל מחיר, חרף סבלו הרב, בהתאם לשבועת היפוקרטס, או שלא יפעל כדי להחיש את המוות ואת קץ סבלו של החולה.
אנחנו, תלמידיו של משה רבנו, קיבלנו תורה שמורה את הדרך גם במצבים קשים, מסובכים וכואבים, על ידי כללי קדימה רבים, והיא מורה לנו כיצד להכריע בין ערכים. גם במקרים של ספק ואי הכרעה, ישנם כללים כיצד לנהוג. הגמרא גדושה בכללים אלו, וכן ספרות השאלות והתשובות של רבותינו הראשונים והאחרונים.
הבאנו כאן כמה עשרות דילמות. הקדמנו מה הפילוסופים הגויים הגו בנידון, ואחר כך את דברי תורתנו הקדושה, כפי הבנתנו הדלה.
יש ערך לימוד מוסרי גדול בלימוד הדילמות, כי דברים עמוקים ומורכבים מתבררים היטב על ידי העמדתם מול הופכם, וידיעת ההפכים אחת, כדברי המהר"ל בספרו 'נצח ישראל' )פרק א).
רק נוסיף ששאלות מסוג זה, הינן מאוד מעשיות בתכנות רכבים אוטונומיים המתוכנתים בעזרת אינטליגנציה מלאכותית. כלומר, במקרה של תאונה בלתי נמנעת, כיצד על הרכב להגיב בפני האפשרויות השונות, כאשר נהרגים או נפצעים אנשים שונים: מרובים או מועטים, ילדים מול מבוגרים, נשים מול גברים, נשים בהיריון, מובטלים מול מנהלים ועוד.
הבאנו דילמות עמוקות ומסובכות וכן דילמות פשוטות, זאת כדי לתת מזון לכל נפש, הן למבוגרים, הן לילדים קטנים. אל נא יבוא הקורא בטענות נגדנו על אי דיוקים, כי חוברת זו כתבתי בטיסה הלוך וחזור מחו"ל בלא ספרים. לכן נשמח לקבל הערות, הוספות ותיקונים.

שלמה חיים הכהן אבינר
















[[1. דילמת הקרונית TROLLEY PROBLEM
דילמת הקרונית הוצגה על ידי הפילוסופית פיליפה פוט  PHILIPPA FOO (תשכ"ז). קרונית דוהרת על פסי הרכבת במהירות גבוהה, אין אפשרות לבלום אותה, ואם היא תמשיך בדהרתה, היא תדרוס למוות חמישה אנשים שעובדים שם שלא יספיקו לזוז הצידה. אבל האדם שנוהג בקרונית יכול להסיטה למסלול אחר, שם ייהרג אדם אחד. מה עדיף?
לפי הפילוסופיה התועלתנית UTILITARISML, הטוב מוגדר כדבר שיביא אושר למספר הרב ביותר של האנשים, או שימעט סבל מהכי הרבה אנשים. לפי שיטה זו, יש להסיט את הקרונית ממסלולה.
מאידך, לפי דעת הפילוסופיה הדיאונטולוגית, הטוב מוגדר באופן מוחלט, שאסור לעשות רע לאף אדם, תהיינה התוצאות מה שתהיינה. לכן אסור להסיט את הקרונית.
על השיטה התועלתנית יש להקשות קושיא: גם אם אושרם של רבים עדיף על אושרו של אדם אחד, אבל להרוג אדם, חף מפשע, זה גם מעשה אכזרי. ומה תהיה ההחלטה אם אדם יחיד זה יחליט להרוג את בנו או ביתו, האם בשל כך ההחלטה תשתנה? מה יהיה הגיון בזה?
גם על השיטה הדיאונטולוגית, יש להקשות: מה תהיה ההחלטה אם במקום חמישים איש שיכולים להיהרג, יהרגו מיליון אנשים. זה נראה בלתי הגיוני שלא להצילם. כמובן, לפי שיטה זו ההחלטה לא תשתנה, כי הטוב הוא מוחלט באשר הוא על תוצאותיו. 
באשר לשיטה הראשונה, יש מתומכיה שמסייגים אותה ומסבירים שהטוב הוא מה שעושה את העולם ליותר טוב להכי הרבה אנשים, אבל אין להפוך את העולם ליותר רע על ידי רצח. כך סוברת הפילוסופיה האובייקטיביסטית, המעמידה אקסיומה של אי תקיפה NON AGRESSION, שאסור לאף אדם לפגוע בזולתו שהוא חף מפשע. אמנם אם אדם רוצה להתאבד כדי להציל אחרים, זה מוסרי, ואפשר לשכנעו לכך, אבל אין להפעיל עליו לחץ מכל סוג.
יש שטענו שכל הדילמה הזו, היא מוטית ולא מציאותית. הפתרונות המוצעים אינם סבירים. על כן, פשוט יש לשחרר את הבלמים של הקרונית ולהגדיל את מהירות הנסיעה כדי להקל על בלימה במקרה חירום. אבל מחברת הדילמה פילפה פוט, הביאה זאת רק בתור הדגמה של מקרים מציאותיים כבדים: 
א. מפגינים אלימים דורשים שיימצא אשם על פשע מסוים, ואם לא הם יתנקמו בהריגת חלק מאנשי הקהילה. האשם האמיתי אינו ידוע, ולשופט יש רק פתרון להוציא להורג אדם חף מפשע כדי למנוע מרחץ דמים. ואכן, אם ישנם חמישה בני ערובה, זה הרי כמו דילמת הרכבת.

ב. מטוס עומד להתרסק באזור מאוד מאוכלס, והטייס יטיס אותו לכיוון פחות מאוכלס, שם יתרסק.

ג. האם מותרת הפלת עובר למען רווחת האם שבהריון (THE PROBLEM OF ABORTHON AND THE DO CTRINE OF THE DOURLE EFFECT) (וכן, עיין פרק ההפלה הכפולה).
אפשר להוסיף את בעיית תכנות רכב אוטונומי (עיין מעין הקדמה – בעיית הדילמה) או לקיחת מכשיר רפואי בבית חולים, מחולה סופני שימות עקב כך, כדי שרבים יוכלו להינצל בזכותו. וכן הכוונת פעילות צבאית העלולה לפגוע באזרחים, וכן קצירת איברים (עיין פרק קצירת אברים), ועדיפויות בתרופות וברווחה.
במחקרים, הרוב הגדול של הנסיינים הביעו את דעתם שיש להסיט את הרכבת, כי עדיף שימות אדם אחד מאשר חמישה. 
אבל בדילמה דומה, הנקראת "הקרונית והאיש השמן" (FAT MAN), התשובה השתנתה: ישנה רכבת שדוהרת ועלולה להרוג חמישה אנשים, ואין לאן להסיט אותה. אבל היא עוברת תחת גשר, שם ישנו אדם שמן שנשען על המעקה. אם ניתן לו דחיפה קטנה, הוא ייפול על הפסים ויעצור את הרכבת. רוב הנשאלים התנגדו למעשה זה (ג'ודית ג'רביס טומסון JUDITH JARVIS THOMSON). 
מה ההבדל?
יש אומרים שזו פעולת רצח ישירה, ויש אומרים שאין הבדל מהותי, אלא פסיכולוגי. אותה הריגה מביאה מקרה דומה. 
בדומה לכך, ישנם חמישה אנשים שזקוקים להשתלת איברים, שאם לא כן, ימותו. לאותה העיר מזדמן תייר שבא לבדיקה שגרתית אצל הרופא המנתח. הרופא מבחין שאבריו של התייר תואמים ויכולים להציל חמישה אנשים, ואם הוא ייטול אותם, איש לא יחשוד ברופא. האם להקריב את התייר כדי להציל חמישה אנשים?  
מה כתוב על זה בתורה?
נפסק ברמב"ם על פי התוספתא (תרומות, כג):
"נשים שאמרו להם עובדי כוכבים: תנו לנו אחת מכן ונטמא אותה, ואם לאו, נטמא את כולכן, יטמאו כולן, שלא ימסרו להם נפש אחת מישראל. וכן אם אמרו להם עובדי כוכבים: תנו לנו אחד מכם ונהרגנו, ואם לאו, נהרוג כולכם, יהרגו כולם ואל ימסרו להם נפש אחת מישראל" (הלכות יסודי התורה ה ה).
מה הסברא? הרי כשכולם יהרגו, גם אותו אחד ייהרג? אלא יש הבדל בין הריגה ב"קום ועשה" בידיים, מעשה יזום שהוא יותר חמור, מאשר אם אפילו נהרגים רבים, ב"שב ולא תעשה" באופן עקיף, כאשר איננו אחראים באופן ישיר על הדבר. וכן הדבר גם לגבי הנשים (ועיין כסף משנה, שם, בשם הרמ"ק).
אבל "אם ייחדוהו להם ואמרו: תנו לנו פלוני או נהרוג את כולכם, אם היה מחויב מיתה כשבע בן בכרי, יתנו אותו להם"... (רמב"ם, שם). מעשה שבע בן בכרי שמרד במלך דוד ועצת האישה החכמה מסופר בתנ"ך (שמואל ב כ יד-כב) ואינו שייך לענייננו.
וכן דין רודף לא שייך לענייננו, כגון, אם נהג הקרון שמוביל את הקרון לאורך המסילה, באשמתו או שלא באשמתו, ואפשר להוריד את הרכבת מן הפסים, אך הנהג ייהרג, יש לנהוג כך, כי יש לו דין רודף.  
אבל אפשר ללמוד מדין עובר שמסכן את אימו:
"האישה שהיא מקשה לילד, מחתכין את הוולד ומוציאים אותו איברים איברים, מפני שחייה קודמים לחייו" – שכיוון שלא נולד, אינו נחשב לאדם חי. "יצא רובו, אין נוגעין בו, שאין דוחין נפש מפני נפש" – כי הוא נחשב כנולד (משנה אהלות ז ו. ועיין סנהדרין עב ב, רש"י שם). הרי שאין הורגים אפילו תינוק כדי להציל אדם מבוגר.
וכך פסק הגרי"א וולדנברג, שאין גורמים מוות לאדם אחד, כדי להציל רבים (שו"ת ציץ אליעזר טו ע).
ומעשה באסון שאירע במלחמת לבנון הראשונה, בעיר צור, שבניין רב קומות התמוטט על עשרות רבות של חיילי צה"ל, כאשר רוב החיילים נמצאים בקומות התחתונות עם פציעות קשות ולחץ עצום, כך שיש להצילם תוך שתים עשרה שעות. אך לשם כך, יש לסלק את כל ההריסות שמלמעלה, ועל ידי כך להרוג את אותם החיילים ששוכבים פצועים שם. למעשה הוחלט להציל את החיילים שבקומות העליונות. 
וכך פסק הגר"ש ישראלי שצדקו במעשה זה. שוודאי אם יש ברירה להציל מועטים או מרובים, יש להציל מרובים, אבל אין להרוג אפילו לא אדם אחד כדי להציל רבים וחשובים (תחומין, 3, 142).
יש להוסיף את דברי מרן הרב קוק, שאם כי בדיני ממונות הולכים על פי אומדנא, כלומר, סברה ישרה ובטוחה, לא כן הדבר בדיני נפשות. הן בגלל שאי אפשר לקחת את הסיכון הזעיר ביותר ביחס לחיי אדם, והן בגלל שהתורה הפקיעה לגמרי מן האדם את הסמכות לקחת את חיי הזולת (שו"ת משפט כהן).
בכך נפתרו הדילמות של המפגינים על גניבת איברים, ושל האיש השמן שנשען על המעקה. אבל, באשר לעצם דילמת הקרון והסטתו, עדיין יש על יסוד דברי החזון אי"ש:
"ויש לעיין באחד שרואה חץ הולך להרוג אנשים רבים, ויכול להטותו לצד אחר, ויהרוג רק אחד שבצד אחר, ואלו שבצד זה יצולו, ואם לא יעשה כלום, יהרגו רבים ואחד ישאר בחיים. ואפשר דלא דמי למוסרים אחד להריגה, דהתם המסירה היא פעולה אכזרית של הריגת נפש, ובפעולת זה ליכא הצלת אחרים בטבע של הפעולה, אלא במקרה גרם עכשיו הצלה לאחרים". 
"גם הצלת האחרים קשור במה שמוסרין להריגה נפש מישראל, אבל הטיית החץ לצד אחד, היא בעיקרה פעולת הצלה, ואינה קשורה כלל בהריגת היחיד שבצד אחר, רק עכשיו במקרה נמצא בצד אחר נפש מישראל, ואחרי שבצד זה יהרגו נפשות רבות, יבנה האחד, אפשר דיש לנו להשתדל למעט אבדת ישראל בכל מאי דאפשר" (חזון אי"ש, הלכות סנהדרין סי' כה).
כלומר, מסירת אדם היא סיוע לרציחה, ואגב זה ניצלים אחרים, ואילו הטיית החץ היא הצלה, ובעקבותיה נהרג אדם אחר. מכל מקום, הוא לא החליט דבריו, אלא כתב בדרך עיון ואפשר. 
 

















[[2. התוצאה הכפולה
האם מותר לעשות מעשה בעל תוצאה כפולה: גם טובה וגם רעה. אם נעשה אותו – נגרום רע, ואם לא נעשה – נפסיד טוב. שכרו יוצא בהפסדו, או הפסדו בשכרו?
התיאולוג תומאס אקוינו מצדיק מעשה זה, בארבעה תנאים:
א. המעשה עצמו הוא טוב או לפחות נייטרלי.
ב. התוצאה הטובה נובעת מעצם המעשה ולא מהתוצאה הרעה.
ג. התוצאה הרעה אינה הכוונה, אלא צפויה מראש ונסבלת.
ד. התוצאה הטובה גדולה מן התוצאה הרעה.
(סומה תאו-לוגיקה II 64).
יש שמצדיקים בעזרת כלל זה מלחמה צודקת או תופעות לוואי של תרופות.
אולם, אנו אומרים שאסור לעשות מעשה טוב, אם הוא גורם גם לתוצאה רעה. כמובן, מה שאנו מצווים על פי התורה, איננו מתפלפלים ומבטלים זאת בגלל שנראות לנו תוצאות לא טובות, כי איננו יודעים את סודותיו של הקדוש ברוך הוא.
לכן חזקיהו מלך יהודה ננזף על ידי ישעיהו הנביא, בגלל שלא התחתן, כי ראה שעתיד לצאת ממנו בן רשע, וכך היה, כי "בהדי כבשי דרחמנא למה לך" (ברכות י א) – מה לך בסודות ד', עליך לעשות מה שד' מצווה. כמו כן, יש מצווה לעלות לארץ, ואין לעשות חשבונות שעקב זה עלול להיגרם נזק רוחני. שהרי עדיף לגור בארץ ישראל בעיר שרובה עכו"ם, מאשר בחו"ל בעיר שרובה ישראל (שו"ת דבר הלכה לרבי אליהו קלצקין).
אבל מה שהאדם אינו מצווה, כלומר, מידת חסידות, עליו לשקול את "מידת החסידות", דהיינו, שמא הוא אמנם עושה מעשה טוב, אבל עלולות להיות לו תוצאות שליליות. הרמח"ל מביא לכך מספר דוגמאות באותו הפרק, כגון, ענוותנותו של רבי זכריה בן אבקולס, חומרתו של רבי טרפון שנטה על הדרך לקרות קריאת שמע, מצוות תוכחה שמעליבה את המוכח, ועוד (מסילת ישרים פרק כ).
כאשר לתרופות יש תופעות לוואי, זו אכן בעיה מוסרית. אבל יש על זה שיעור מפורש שנתנה התורה "'ורפא ירפא' – מכאן שנתנה רשות לרופא לרפא", ולא צריך רשות, כי זו הרי מצווה של הצלת הבריאות.
אלא מבאר הרמב"ן בספר 'תורת האדם' מה הוא שיעור הסכנה שיש בה צורך יותר, בגלל תופעות הלוואי.
ואכן, אמנם במלחמה הורגים אויבים, אך זו מלחמת הגנה, או גם מלחמות ישראל בימינו. ולכן נקרא צבאנו צה"ל, צבא ההגנה לישראל, כי הרי התוקף הוא שהכניס את עצמו לסכנת נפשות. ולכן, ישנה חובה מוסרית להציל את אלו שהותקפו על לא עוול בכפם, ואף להשתמש בזה בכל האמצעים האפשריים. ולמגר את הרשע מן הארץ, אינו נקרא 'תוצאה רעה', אלא מעשה מוסרי, וזה נכון גם לגבי מלחמות אחרות שהן צודקות (עיין מאמרו של מרן הרב קוק, בסוף ספר מאמרי הראי"ה על מלחמות ומוסריות).
 
[[3. הדילמה הקורונליאנית
בשפה הצרפתית ישנו ביטוי, על בחירה טרגית בין שני ערכים – כלומר, החובה והאהבה שהאדם חייב לבחור בין שתי האפשרויות, ומה שלא יבחר - תהיינה התוצאות שליליות. הסופר פייאר קורנייל PIERRE CORNEILLE, הרבה להשתמש בהן בספריו, בהם הוא מתאר את המצב הפסיכולוגי הקשה של הגיבור הקרוע בין שתי הבחירות.
למשל, ביצירת התיאטרון הקרויה לה סיד LE CID, הגיבור אמור לישא בחורה, כאשר שניהם באמת מאוהבים, אבל עליו לנקום את כבוד אביו, שאביה של הבחורה ביזה. מריבת שני האבות, נופלת על הזוג הצעיר. אם הוא יעשה כחובתו – יהיה עליו להרוג את אבי אהובתו, אך בכך יאבד כמובן את אהבתה. אולם, אם הוא יוותר על הנקמה – הוא אינו ממלא את חובתו, וכל חייו יישא את כתם פחדנותו, אך יוכל להתחתן עם אהובתו. 
לבסוף, הוא בחר בחובתו.
אך עם כל הערכתו לאומץ ליבו ולמסירותו של הגיבור, הוא לא צדק. ולמה? כי הרי שני האבות חוטאים גם יחד, בכך שאינם משלימים ביניהם, שזו היא חובתם. ובוודאי שהם חוטאים בכך שהם גוררים את הזוג הצעיר לתוך השנאה והמריבה שלהם, ובכך הורסים את אושרם.
אמנם יש מצוות כיבוד אב ואם, אבל אם הוריו אמרו לו לעשות עבירה, אסור לו לשמוע להם, כי כבוד ד' הוא מעל כבודם. כמו כן, אם הם מצווים לנתק קשר עם אדם שהם שונאים, אל לו לשמוע ולשנוא, שהרי השנאה היא עבירה (ועיין קיצור שולחן ערוך הלכות כבוד אב ואם), וקל וחומר, שאסור להרוג אדם בגלל עבירה של בזיון.
ברור ששאלה זו קיימת גם בימינו. אמנם באופן פחות חריף, אך היא קיימת גם בנישואים בין-עדתיים, והיא סוג של שנאת חינם.






[[4. הגרלת איברים THE SORVIVAL LOTTERY
ניסוי מחשבי של ג'ון האריס  JOHN HARRIS(תשמ"ה). כל האנשים שזקוקים לתרומת איברים נכנסים להגרלה. מי שייפול עליו הגורל – ייהרג – ומצילים בזכות אבריו אנשים רבים (בערך שבעה). ישנם נימוקים לשני הצדדים.
נימוקים בעד:
- הסיכוי להינצל גדול יותר מהסיכוי להיהרג, אז כדאי.
- בלי זה הוא ממילא ימות, ואין הבדל בין למות או להיהרג. 
- לא האנשים הורגים, אלא הגורל.
- אמנם הנהרג חף מפשע, אבל גם החולים חפים מפשע, והגורל, הוא שבחר בהם למות.
- חייהם של כמה אנשים שווים יותר מחייו של אדם אחד.
כמובן, זהו ניסוי מחשבי, משום שלמעשה לא כל איבר מתאים לכל אחד, וגם פעמים שהתרומה אינה מצליחה ונקלטת. אבל אלו הנחות העבודה של הדילמה.
האתיקה הרפואית בעולם התנגדה לכך באופן תקיף, כיוון שיש הבדל גדול בין להרוג מישהו לבין לתת לו למות (עיין דילמת הקרונית). אמנם מצאנו בספר יונה, שהטילו גורל כדי לדעת מי האשם בכך שהספינה עומדת לטבוע, ובגלל כך, הטילו את יונה אל הים (יונה א ז-טו).
אבל, אין הוכחה שהספנים צדקו במעשיהם. וכך כותב בעל 'ספר חסידים': "בני אדם שבספינה, והיה רוח סערה, אין רשאין להפיל גורלות על אחד מהם להטילו בים. אין לעשות זה כאשר עשו ליונה בן אמיתי. השתא 'אסמכתא לא קניא' (התחייבות שאינה שלימה בלב), אין לה תוקף, כלומר, שאם היה יודע מראש שיפסיד, לא היה נכנס לזה עניין ממון, וכל שכן לעניין פיקוח נפש, לעניין נפשות, שלא יסמכו על הגורל" (סי' רנה).
אמנם הוא גם כותב: "בני אדם שעומדים בים, ועמדה עליהם רוח סערה לשבר הספינה או להיטבע בים, ושאר ספינות עוברות בשלום, בידוע שיש בספינה מי שחייב, ורשאין להפיל גורלות על מי ייפול הגורל שלושה פעמים בזה אחר זה, ורשאים להפילו בים, טבע כללים של ייפול על הזכאי אלא על החייב" (סי' קסט).
ואין סתירה. כי במקרה השני ברור שזה מן השמים, ובטוח שישנו אשם, וגם חוזרים שלוש פעמים על הגורל.
על כל פנים, דברים של יום-יום, כגון, איזה אבל יהיה שליח ציבור, אפשר להפיל גורלות ולסמוך שהשם יתברך יכוון את התוצאה באמת (אנציקלופדיה תלמודית, ערך גורל).    




[[5. הילד הטובע באגם
שאלה: אם אתה מרצה מפורסם וידוע, אך בדרכך להרצאה אתה רואה ילד טובע באגם, האם תקפוץ להצילו, אף שבכך תפסיד את ההרצאה שלך ותהרוס את בגדיך?
תשובה: ודאי. חיי אדם שווים הרבה יותר מהרצאה ובגדים (יונס פפיסטר JONAS PFISTER) .
שאלה: ארגון מבקש שתתרום כסף לילד רעב במדינת עולם שלישי, בסכום קטן, שיספיק להאכילו חודש ויציל אותו ממוות. זה סכום אפסי לעומת ההרצאה והבגדים.
תשובה: אני לא בטוח שזה נכון שהוא ימות מרעב, אך את הילד הטובע, ראיתי במו עיני בסכנה. 
שאלה: בכל יום מתים מרעב כ-34,000 ילדים.
תשובה: אבל זה רחוק. אני חייב מוסרית במה שעיני רואות, אך לא בדבר שאני רק שומע עליו.
שאלה: חברך הטוב ביותר נמצא במדינת עולם שלישי, בנו נפצע קשות בתאונה, והוא מבקש ממך סכום כסף גדול במזומן כדי לסייע לו. האם תשלם על אף שזה דבר רחוק? ואם כן, למה לא תשלם סכום קטן לילד הרעב?
תשובה: אשלם. אבל לגבי הילד הרעב, אני חושש שהכסף ייפול בידיים של נוכלים.
שאלה: גם לגבי החבר אינך בטוח שהכסף לא יגיע לידיים מושחתות.
תשובה: אבל אין לי דרך אחרת. אז אני לוקח את הסיכון.
שאלה: ופה לא תיקח סיכון עבור סכום פעוט?!



[[6. עדות שקר
חבר הציל את חיי. עתה הוא מבקש ממני להעיד עדות שקר עבורו. האם אעיד? האם זו לא שחיתות להיות כפוי טובה?
1. ודאי אסור להעיד. אין עושים מצווה על ידי עבירה. בהלכה ישנם שלושה מצבים במצווה הבאה בעבירה: א. יש מצווה וגם עבירה. ב. יש רק עבירה ללא מצווה. ג. המצווה הופכת לעבירה.

2. זו לא שחיתות, כי אתה גם חייב הכרת הטוב לחברה כולה, כולל אותם האנשים שהוא רוצה לגנוב מהם. ואתה גם חייב הכרת הטוב להשם יתברך.

דילמה דומה: אם גנב נתן לך מתנה, האם מותר לך להחביא אותה ולא להחזירה לנגנב, מתוך הכרת הטוב לגנב? 

[[7. ניסויים בבעלי חיים
כדי לבחון יעילות תרופה, האם יהיה מותר לנסותה על שימפנזה, שעלול למות מתוך ייסורים?
כן. מותר לאדם להשתמש בבעלי חיים, גם אם זה גורם להם צער, כגון, לרכב על סוס, או לגדל בעלי חיים עבור מזון, בתנאי שזה לשימוש הכרחי ולא מטילים עליהם ייסורים מעבר להכרחי.

[[8. דילמות בית ספר
א.  שאלה: החבר הכי טוב שלי, גנב מחשבון של תלמיד. המורה חוקר כעת בכיתה מי גנב. האם לגלות?

תשובה: יש לומר לחברך להסגיר את עצמו, או שייתן לך את המחשבון ותחזיר אותו מבלי להגיד ממי קבלת אותו. אם הוא מסרב, אז תסגיר אותו. כי אדם שיודע – חייב להעיד, ואם לא יעיד - יישא עוונו. הרמב"ם מוסיף ואומר שהוא עובר גם על "לא תעמוד על דם רעך", שאין זה רק אובדן חיים, אלא גם אובדן ממון. 

ב.  שאלה: בהפסקה, קבוצת חברים מתכננת לרוקן את מכשיר כיבוי השרפות, והם מזמינים אותי להשתתף עימם, אם אסרב – ילעגו לי.

תשובה: יש לסרב. ולאיים שתודיע שהם עשו זאת, גם אם ילעגו לך. כך פותח ה'שולחן ערוך' את דבריו, באומרו שאדם צריך לעשות את רצון ד' ולא לפחד מפני המלעיגים. ואולי אדרבה, הם יעריכו אותך על יושרך ואומץ לבך.

ג.  שאלה: חברי הודיע לי, שהוא מתכנן לברוח מהבית שלו לזמן מה, כי נמאס לו ממריבות עם הוריו. הוא ביקש ממני שאשמור על הסוד, והבטחתי. אך אני דואג לביטחונו, שמא יעשה דברים מסוכנים.

תשובה: עליך לדרוש ממנו לחזור הביתה. אם לא, תהיה מוכרח לגלות להוריו. אמנם מגלה סוד עובר על איסור לשון הרע, הולך רכיל מגלה סוד, אבל זה נדחה מפני הסכנה.

ד. שאלה: תלמיד בכיתה נתן לי בעיטה ולא הגבתי. הזדמן לי לראות את האופניים שלו בעת שאף אחד לא נמצא בסביבה, האם מותר לי לבעוט בהם בתור נקמה?

תשובה: על בעיטה מותר לנקום (דלא כחפץ חיים, פתיחה לאוין ח-ט), אבל אסור להרוס רכוש. על כן, בהזדמנות תן לו בעיטה. וכמובן, הכי טוב שתשלים איתו.

ה. שאלה: אם יש מורה מחליף, שיהיה רק ליום אחד בלבד. האם מותר לנצל זאת, כדי לעשות תוהו ובהו בכיתה?

תשובה: "ואהבת לרעך כמוך".

ו. שאלה: בכיתה ישנו תלמיד בלתי מוצלח שכולם לועגים לו. ואכן, הוא עושה הרבה שטויות. חברי הטוב הפך בכוונה את פח האשפה על הרצפה. כאשר המורה נכנס, הוא שאל מי עשה את זה? כולם, כולל חברי הטוב, הצביעו על התלמיד הנכשל. האם לגלות מי עשה זאת, או לתת לאותו תלמיד להיענש?

תשובה: בדומה לשאלה א. עליך לומר לחברך שיסגיר את עצמו. אם הוא מסרב להרים את האשפה ולהודיע למורה, עליך להודיע למורה שלא אתה עשית זאת, אך אינך רוצה להלשין.

ז. שאלה: אני לבד בבית ויש לי שיעורי בית. הורי סומכים עלי, אבל אינם נמצאים בבית. האם לנצל את ההזדמנות לברוח לשחק עם חברים?

תשובה: יש לך חובה מוסרית כלפי המורים שעמלים, ההורים שמשלמים, והמדינה שמשלמת – לעשות את שיעורי הבית. 

ח. שאלה: הוזמנתי למסיבת יום הולדת. אבל החבר הטוב שלי לא הוזמן, ובגלל זה הוא עושה לי פרצופים. האם ללכת ולהשאיר אותו לבד, או לא ללכת?

תשובה: להישאר עם החבר, ולא ללכת. ואם המזמין ישאל מדוע לא הגעת? ענה לו בחכמה. בשביל השלום מותר לשנות.

ט. שאלה: אני שם לב שאנשים רבים מרמים ולא משלמים ברכבת העירונית. אם הרבה עושים כך, אז גם לי מותר?

תשובה: לא. עבירה שרבים עושים, אינה הופכת את הדבר להיתר. 'מסילת ישרים', מידת הנקיות.

י. שאלה: חברי שיחק בכדור ושבר חלון. אף אחד לא ראה. האם לגלות זאת?

תשובה: כנ"ל שאלות 2 ו – 6. יש לבקש ממנו שיודה, או שייתן לך כסף ותשלם בעילום שם. אם הוא מסרב, אז תודיע שזה הוא, או שתאמר לו שתשלם זאת מכיסך.

יא. שאלה: היום ממש אין לי חשק ללכת לבית הספר, ואני מאחר וטוב לי במיטה. האם להגיע באיחור ולהינזף, או להישאר בבית ולמצוא תירוץ שהייתי חולה?

תשובה: אסור לשקר ולרמות. תגיע באיחור, תתנצל, ותספר על הדילמה שהייתה לך ועל החלטתך.

יב. שאלה: הגיע לכיתתי ילד חדש, עולה חדש, שמדבר במבטא מוזר ולובש בגדים מוזרים, וכולם לועגים לו. האם להתערב או להתעלם?

תשובה: להתערב ולהגן עליו, גם נגד חזקים ממך, כמו שמשה רבינו הגן על בנות יתרו.

יג. שאלה: כנופיית גנבים מבקשים ממני לשתף פעולה איתם בסופר-מרקט, אם לא, הם מאיימים עלי שיכו אותי ויתנקמו בי.

תשובה: לא לפחד. להודיע להוריך או לאדם שאתה נותן בו אמון.

יד.  שאלה: אני אוהבת לשחק במחשב, ואני יושבת על ספסל ברחוב ומשחקת. אדם נחמד ניגש אלי והציע לי לבוא אליו הביתה, שם יראה לי משחקים נפלאים. ללכת איתו?

תשובה: לסרב בנימוס אך בנחישות. לדווח להוריך או לאדם שאת נותנת בו אמון.



[[9. מציאה בפח
שאלה: הוטלה על ילד תורנות לטאטא את החצר בבית הספר, וכן עשה, אסף את כל האשפה לפח, התכונן לזרוק את הכל בפח בחוץ, כאשר עיניו צדו מעטפה, פתח אותה ומצא שטר כסף של 50 שקל, בדיוק הסכום שיש לשלם לטיול למחרת, ועליה רשום שם המשפחה של ילד. האם הוא חייב להחזירה?
תשובה: מן הדין לא, כי זה כסף אבוד, מה שנקרא זוטו של ים, כיוון שהגיע לפח. אבל מידת חסידות כן להחזיר לו.



[[10. גילוי מחלה מדבקת
שאלה: רופא שנודע לו שיש לחולה מחלה מדבקת, האם מותר לו לגלות כדי להציל את הצבור, את המשפחה, את המבקרים, או אסור לו כיוון שכל ידע על החולה הוא סוד מקצועי שאסור לגלותו? וכן חולה שעושה מעשים שמסכנים אותו?
תשובה: אכן המגלה סוד עובר על איסור לשון הרע, שנאמר הולך רכיל מגלה סוד, אך סיפור לשון הרע לתועלת מותר ואף מצווה. לכן מצווה לרופא שיגלה, שנאמר "לא תעמוד על דם רעך", שמצווה להציל לא רק ממותו, אלא מכל נזק. וכן אמרו חכמים: "מנין שאם אתה יודע עדות חברך, שאין אתה רשאי לשתוק? תלמוד לומר: 'לא תעמוד על דם רעך'" (ספרא קדושים). מצוות עדות דוחה איסור "הולך רכיל מגלה סוד" (מלבי"ם שם). הרמב"ם כותב ש"לא תעמוד על דם רעך", גם נאמר על עדות ממון וכן 'שאילתות רב אחאי גאון' (סט). וכן לא רק סכנת נפשות מידית אלא גם רחוקה (ספר חסידים). לכן רופא היודע שחולה עושה מעשים המסכנים אותו או שיש לו מחלה מדבקת המסכנת אחרים, חייב להודיע, שאם לא כן, עובר על "לא תעמוד על דם רעך", ועל "אם לא יגיד ונשא עוונו", ועל "ואהבת לרעך כמוך" (שו"ת חמדת צבי לא). וכן הוא גם על פי החוק.

[[11. החזרת אבדה נגד סוד	
שאלה: אדם הכריז בבית הכנסת שאיבד דבר ומבקש מכל שיודע אודותיו, שיודיע לו. יש אדם שיודע, אבל טוען שכיוון שזה נמסר לו בסוד, אסור לו לגלות, מה יעשה?
תשובה: אכן, מי שהבטיח לשמור דבר בסוד, חייב לקיים. אבל גם מי שנשבע לא לגלות סוד, אך יש מצווה לגלות סוד זה, כגון בנדון שלנו של מצוות החזרת אבדה, אז שבועתו בטלה, כיוון שמושבע ועומד מהר סיני להחזיר אבדה (שו"ת מהרי"ק ק).

[[12. נהג חולה אפילפסיה
שאלה: נהג שהוא חולה אפילפסיה ובכך מסכן את עצמו ואת אחרים, האם על הרופא לדווח או לא בגלל חוק הסודיות הרפואית?
תשובה: עליו להודיע לחולה שאסור לו לנהוג, שזה מסוכן, ואם יקרה חלילה משהו, הוא יהיה אחראי. די בכך כי יש לנו ספקות רחוקים: ספק שלא ישמע לרופא ובכל זאת ינהג, וספק שיהיה לו התקף דווקא בשעת נהיגה. אם אין מועיל והוא ממשיך לנהוג, אז עליו להודיע לרשויות (הגר"ש גורן, מאורות 2).



[[13. נהג עם בעיות ראייה
שאלה: רופא עיניים גילה שראיית נהג אינה עונה על דרישות משרד הרישוי, האם עליו לגלות למשרד הרישוי ואז יישלל רישיונו ויאבד פרנסתו? יתר על כן, הנהג איים עליו שבמקרה כזה הוא יפגע ברכושו. האם "חייך קודמים", ומותר לו להעלים עין?
תשובה:
1.קיפוח פרנסתו של אדם הוא חמור מאוד. הוא שפיכות דמים 
(יבמות עח ב, לגבי הגבעונים, שמואל ב כא א).
2. מותר לציבור לתקן תקנות ולהגביל מתן רישיון נהיגה (בבא בתרא ח ב), ולכן פרנסתו אינה כדין ומותר לשלול אותה.
3. מותר לאדם לכבוש עדותו אם הצד שכנגד איים שיפגע בממונו, כי אין אומרים לאדם: הפסד ממונך כדי שיזכה חברך בממון (שו"ת אבקת רוכל).
4. אבל כאן העדות נוגעת לנפשות לכן עליו להעיד (הג"ר יצחק זילברשטיין, הפרדס שנה נו, חוברת ז-ח). ושבועת הרופאים אינה חלה, כי היא כללית, ואינה מתייחסת למקרה כזה. וכמו שיש איסור לספר לשון הרע, יש מקרים שזו מצווה כדי להציל עשוק (פתחי תשובה אות קנו. שו"ת ציץ אליעזר טו יג).


[[14. נהג עם מחלה מדבקת
שאלה: רופא היודע על חולה שיש לו מחלה מדבקת ועלול להדביק אחרים, האם יכול לגלות למשפחתו או למשרד הרישוי או שמא "הולך רכיל מגלה סוד ונאמן רוח מכסה דבר", וכן חלה עליו שבועת הרופאים?
תשובה: כיון שיש סכנה לאחרים, יגלה (הגרא"י וולדנברג, שו"ת ציץ אליעזר יג קד).


[[15. נהג עם בעיה נפשית
שאלה: האם רופא רשאי לגלות למשרד הבריאות על נהג שיש לו בעיה נפשית ונהיגתו מסוכנת? והרי אינו מתכוון להזיק?
תשובה: הוא חייב, כי יש לחולה דין רודף, וגם אם הרודף קטן או לא בר דעת, יש מצווה על כל ישראל להציל את הנרדף (רמב"ם, הלכות רוצח ושמירת הנפש א ו). וגם מי שאינו מתכוון לרדוף ולסכן, יש לו דין רודף (גר"א, חו"מ תכה סק"י. הג"ר שילה רפאל, אסיא חוברת כא).

[[16. עדות רופא בבית דין
א.
שאלה: האם מותר לרופא להעיד בבית דין, כאשר הבטיח לחולה שלא לגלות? וכן באופן כללי יש שבועת הרופאים?
תשובה: מהר"י וייל פסק שאם המתבקש להעיד אומר שקיבל עליו בסוד לא לגלות, על אותו אדם חובה להתיר לו (שו"ת מהר"י וויל מב). ולפי זה, אם לא נותן לו רשות, אסור להעיד, אבל רבי יונתן אייבשיץ אמר, שגם אם אינו מרשה לו, אז בית הדין מחייבים אותו להעיד, שכתוב "אם לא יגיד ונשא עוונו" (ויקרא ה א. אורים ותומים, שו"ע יו"ד רכה), וזה כמו נשבע לעבור על מצווה שאין שבועתו חלה.

ב.
שאלה: אישה הגישה תביעה נגד בעלה בבית דין, שהוא חולה נפש והורס את המשפחה, וטוענת שבגלל זה שוחרר מהצבא ודורשת גילוי התיק הרפואי הצבאי. הצבא טוען שיש בזה נזק, כי אם חייל ידע שפרטים רפואיים שלו עלולים להיחשף, הוא ישמיט דברים חשובים בעת בדיקתו.
תשובה: בית הדין פסק שצה"ל חייב לגלות. אמנם אדם חייב להעיד, אך זה מדין גמילות חסד, ולכן אם הוא ניזוק, אינו חייב להעיד, אך כאן החשש הוא רחוק מאוד, כי זה מקרה נדיר, והנזק לאישה הוא קרוב ל"לא תעמוד על דם רעך", לכן מצווה שיגלה (פד"ר ה 5637/כא).

ג.
שאלה: איש טוען בפני בית דין שאשתו מעורערת נפשית באופן חמור, ותובע שתסכים לטיפול פסיכיאטרי, ואם מסרבת היא בגדר מורדת. האישה מכחישה, טוענת שהיו לה דיכאונות חולפים, ועתה היא בריאה לחלוטין, וחושדת שבעלה נתן עינו באחרת. בית הדין הזמין את הרופא שטיפל בה, אך הוא מסרב כי האישה אסרה עליו לגלות.
תשובה: עליו להעיד, כי היודע עדות חייב להעיד. זה כמו תובע שרשאי לדרוש מהנתבע את המסמכים (רמב"ם, הלכות טוען ונטען ה ז). כמובן בדלתיים סגורות (פד"ר ט ערעור תשל"ג/216).




[[17. גילוי מחלה לבן הזוג לפני נישואים
א. 
שאלה: בחורה התארסה עם בחור חולה סרטן שאין לו סיכויים לחיות יותר משנתיים, האם מותר לרופא לגלות לכלה?
תשובה: הוא חייב לגלות, כי תהיה אלמנה, וגם תסבול בתקופת הטיפולים הרפואיים.
1. לא תעמוד על דם רעך.
2. זה לשון הרע לתועלת (ספר חפץ חיים).
3. לפני עיוור לא תיתן מכשול, אם אינו מייעץ להימנע מדבר מזיק (רמב"ם, הלכות רוצח ושמירת הנפש יב יד, כס"מ שם. שו"ת חלקת יואב ג קלו).

ב. 
שאלה: בחורה אינה מסוגלת ללדת עומדת להתחתן. האם חובה על הרופא לגלות לחתן, וכן בכיוון השני?
תשובה: הוא חייב מדין "לא תעמוד על דם רעך", שלא נאמר רק על שפיכות דמים, אלא על כל רעה שטומנים לאדם (רמב"ם, הלכות רוצח ושמירת הנפש א יד). וכמו שאסור לספר לשון הרע, כך מצווה לספר כדי להציל חברו משותפות רעה או שידוך רע (חפץ חיים ט ד). וזה אמור גם לקראת חתונה ממש, אבל, קודם ידבר על ליבה של הבחורה לשכנע אותה שתגלה לו מעצמה, וכן יעשה התרת שבועת הרופאים בבית דין (שו"ת ציץ אליעזר טז ד).

ג.
שאלה: בילדותו בחור התעלף כמה פעמים מחולשה, קיבל תרופות והוא עתה בריא לחלוטין, אך ממשיך לקחת תרופות כמניעה. האם הוא חייב לספר על כך בשידוך, כי זה עלול להכשילו?
תשובה: יש חובה לספר על מומים המפורשים ב'שולחן ערוך' (אה"ע קנד) או מומים שדרך אנשים להקפיד עליהם. אך כיוון שנתרפא לגמרי, אין דרך להקפיד, לכן אינו חייב לספר. אך אם זו הייתה מחלת הנפילה, אפילפסיה, חייב לספר כיוון שדרכם של אנשים להקפיד, ובמיוחד שממשיך לקחת תרופה (שו"ת קנה בושם, אה"ע קכא).


[[18 מורה בעייתי
שאלה: אם הפסיכולוגית של בית הספר רואה שמורה מסוימת מתפקדת באופן לקוי, האם היא חייבת לדווח?
תשובה: קודם כל עליה לדבר עם המורה ולנסות לתקן. אם זה לא הועיל או שהמורה מסרבת, אז היא חייבת לדווח (הגר"י זילברשטיין עפ"י חפץ חיים, הלכות לשון הרע פרק י).

[[19. העמדת חולה מסוכן על מצבו
שאלה: האם מותר לרופא לספר לחולה שיש לו מחלה חמורה? שימיו ספורים? שייסורים מחכים לו? האם מותר להישבע לשקר? ומה דין בן שאביו מצווה עליו לגלות?
תשובה: 
נימוקים בעד: 
- החולה יוכל לסדר ענייניו המעשיים, כגון לכתוב צוואה.
- יוכל לעשות תשובה וחשבון נפש.
- יוכל להיות שותף פעיל בטיפול.
- יתפלל מקירות ליבו.
- יש לכבד רצונו של אדם.
- אסור לשקר.

נימוקים נגד:
-   זה עלול לשבור ליבו מרוב ייאוש ומצבו הבריאותי ידרדר.
-   אסור לצער אדם.
-   יתייאש ולא יתפלל לרפואתו.

הכרעה: לא לספר (ש"ך על יו"ד שלח). אם הוא סובל יסורים גדולים ומצפה למות, אז יש לומר לו שבקרוב המוות ישחרר אותו מהם (ספר חסידים קנג).

מקורות: 
1. ברכות י א. 
ד' שלח יסורים לחזקיהו המלך שחלה למות, וציווה על ישעיהו הנביא ללכת לבקר אותו ולומר לו: צו לביתך, כי מת אתה ולא תחיה. 
שאל אותו: למה? – כי לא הולדת ילדים.
אמר: ראיתי ברוח הקודש שיצאו ממני בנים שאינם מעולים.
נזף בו ישעיהו: מה לך בסודות הקדוש ברוך הוא, עליך לעשות מה שנצטווית, וד' יעשה כפי שנוח לפניו.
אמר לו חזקיהו: אז תן לי את בתך לנישואים, אולי זכותך וזכותי יגרמו שיצאו ממני בנים מעולים.
אמה לו ישעיהו: כבר נגזרה עליך גזרה.
אמר לו: בן אמוץ, כלה נבואתך וצא, כך מקובלני מבית אבי אבא: "אפילו חרב חדה מונחת על צווארו של אדם אל ימנע עצמו מן הרחמים".
אנו רואים מכאן שחזקיהו הנביא נזף בישעיה הנביא על כך שהוא גילה לו שימות. סימן שאין לנהוג כן. כמובן, במקרה הזה, מותר היה לו לעשות זאת, כי כך נצטווה על ידי ריבונו של עולם, ואכן הוכיח סופו על תחילתו, שחזקיהו עשה תשובה והתפלל ולא מת.
2. מלכים ב ח ז-י.
ז "וַיָּבֹא אֱלִישָׁע דַּמֶּשֶׂק, וּבֶן-הֲדַד מֶלֶךְ-אֲרָם חֹלֶה; וַיֻּגַּד לוֹ לֵאמֹר, בָּא אִישׁ הָאֱלֹהִים עַד הֵנָּה. ח וַיֹּאמֶר הַמֶּלֶךְ אֶל חֲזָהאֵל, קַח בְּיָדְךָ מִנְחָה, וְלֵךְ לִקְרַאת אִישׁ הָאֱלֹהִים, וְדָרַשְׁתָּ אֶת-יְהוָה מֵאוֹתוֹ לֵאמֹר, הַאֶחְיֶה מֵחֳלִי זֶה. ט וַיֵּלֶךְ חֲזָאֵל לִקְרָאתוֹ, וַיִּקַּח מִנְחָה בְיָדוֹ וְכָל-טוּב דַּמֶּשֶׂק, מַשָּׂא אַרְבָּעִים גָּמָל, וַיָּבֹא וַיַּעֲמֹד לְפָנָיו, וַיֹּאמֶר בִּנְךָ בֶן-הֲדַד מֶלֶךְ-אֲרָם שְׁלָחַנִי אֵלֶיךָ לֵאמֹר, הַאֶחְיֶה מֵחֳלִי זֶה. י וַיֹּאמֶר אֵלָיו אֱלִישָׁע, לֵךְ אֱמָר לא (לוֹ) חָיֹה תִחְיֶה, וְהִרְאַנִי יְהוָה, כִּי-מוֹת יָמוּת". 
הרי שאלישע הנביא העלים את האמת, ויתר על כן, הבטיח לו שיחיה כדי לחזק אותו.

3. ישעיה לח א:
א "בַּיָּמִים הָהֵם, חָלָה חִזְקִיָּהוּ לָמוּת, וַיָּבוֹא אֵלָיו יְשַׁעְיָהוּ בֶן-אָמוֹץ הַנָּבִיא, וַיֹּאמֶר אֵלָיו כֹּה-אָמַר יְהוָה צַו לְבֵיתֶךָ כִּי מֵת אַתָּה, וְלֹא תִחְיֶה".
אם כן לכאורה יש לומר את האמת המרה לחולה, אלא שבהמשך מסופר: 
ב "וַיַּסֵּב חִזְקִיָּהוּ פָּנָיו אֶל-הַקִּיר, וַיִּתְפַּלֵּל אֶל-יְהוָה. ג וַיֹּאמַר, אָנָּה יְהוָה זְכָר-נָא אֵת אֲשֶׁר הִתְהַלַּכְתִּי לְפָנֶיךָ בֶּאֱמֶת וּבְלֵב שָׁלֵם, וְהַטּוֹב בְּעֵינֶיךָ עָשִׂיתִי, וַיֵּבְךְּ חִזְקִיָּהוּ בְּכִי גָדוֹל.  ד וַיְהִי דְּבַר-יְהוָה אֶל-יְשַׁעְיָהוּ לֵאמֹר". 

ואז ציווה ד' לישעיהו הנביא לומר לו:
ה "הָלוֹךְ וְאָמַרְתָּ אֶל-חִזְקִיָּהוּ, כֹּה-אָמַר יְהוָה אֱלֹהֵי דָּוִד אָבִיךָ, שָׁמַעְתִּי אֶת-תְּפִלָּתֶךָ, רָאִיתִי אֶת-דִּמְעָתֶךָ, הִנְנִי יוֹסִף עַל-יָמֶיךָ חֲמֵשׁ עֶשְׂרֵה שָׁנָה". 
אם כן, זה היה כדי לעורר אותו בתשובה.

4. 'שולחן ערוך' יורה דעה שלח א:
"נטה למות, אומרים לו: התוודה, ואומרים לו: הרבה התוודו ולא מתו, והרבה שלא התוודו ומתו. ובשכר שאתה מתוודה, אתה תחיה. וכל אלו הדברים, אין אומרים לא בפני עם הארץ ולא בפני נשים ולא בפני קטנים, שמא יבכה וישבר לבו". אין להעמידו על חומרת מצבו, כדי שיתוודה, אלא בשלושה תנאים:
א. דווקא נטה למות.
ב. בצרוף דברי חיזוק.
ג. לא בנוכחות אנשים רגישים.

תוספת
א.  מותר לשקר לו, כיוון שמותר לשקר מפני השלום.
ב. אין בזה חוסר כבוד אב ואם, כי אין להורים הנאה בזה.
ג. אין להישבע לומר לו את האמת, אך אם בכל זאת נשבע, בכל זאת אין לגלות משום פיקוח נפש.
ד. אין להתייאש מסיכוי החולה להבריא, כפי שאמר חזקיהו המלך לישעיהו הנביא שהודיע לו שיש גזירה שימות (ברכות מ, לעיל 3), והגיב:
"בן אמוץ, כלה נבואתך וצא, כך מקובלני מבית אבי אבא: אפילו חרב חדה מונחת על צווארו של אדם, אל ימנע עצמו מן הרחמים".
(מקורות: דילמות מוסריות, הוצאת מצ"מ, 41-54).





[[20. מות תינוק בעל מומים חמורים
שאלה: תינוק שנולד עם מומים חמורים, כגון תסמונת דאון, שיתוק, עיוות פנים, פיגור שכלי, עיוורון, ויחיה חיי סבל וכן הוריו, האם מותר למנוע ממנו ניתוח, טיפול רפואי או מזון כדי שימות?
תשובה: חייבים לטפל בו ואסור להורגו גם בעקיפין. אין הבדל בין אדם בריא לחולה, שפוי לשוטה, בריא או חולה שיחיה זמן ארוך או רק חיי שעה, כולם בעלי נשמה אלוהית, ולכל רגע של חיים יש ערך אינסופי. ואדם לעמל יולד, ואיננו יודעים סודות ההנהגה האלוקית (שו"ת ציץ אליעזר יג פח. הגר"י זילברשטיין. שו"ת משנה הלכות ט ריז. שו"ת תשובה מאהבה א נ-נא, ועוד. עיין רמב"ם, הלכות רוצח ושמירת הנפש ב ז. מובאים בספר דילמות מוסריות, הוצאת מצ"מ, עמ' 55-63).

[[21. הפקרת תינוק בעל מום
שאלה: האם להורים שנולד להם תינוק בעל מום חמור, שיכביד עליהם כל חייהם, מותר למסור אותו למדינה, כדי שהיא תטפל בו?
תשובה: לא. זה הילד שלהם וזו אחריות שלהם. אך אם מתברר שאינם מטפלים בו כראוי, זו חובת המדינה לקחת אותו תחת חסותה ולטפל בו.


[[22. התינוק הגנוב
שאלה: אישה בסוף הריונה לא רצתה בילד, ובצעה הפלה אצל רופא פרטי. אולם אז, היא נתקפה בייסורי מצפון ופחד מבעלה וגנבה תינוק וקבלה אישור מזויף מאותו רופא, שהיא ילדה את התינוק הזה. אך שוב היא נתקפה בייסורי מצפון, ביררה על התינוק, והנה בצירוף מקרים מופלא – התברר, שהוא בן להורים אלכוהוליסטים שרצו להפטר ממנו. עתה, הוא יגדל במשפחה אוהבת שתדאג לו. האם האישה הזו היא קרימינאלית? האם עליה לגלות לבעלה מי התינוק?
תשובה: ודאי שהיא עשתה שני דברים חמורים ביותר. אבל היא עשתה תשובה ותקנה. על כן, שלא תספר לבעלה, כי כך היא טובת הילד וטובת הזוגיות. ובשביל השלום מותר לשקר. כמו כן, גם לילד אין צורך לגלות.


[[23. כלכלן או מוסיקאי
שאלה: אני מתפרנס ככלכלן, אבל ליבי נתון למוסיקה. איני יכול בלעדיה, אבל אני זקוק לפרנסה, לכן אני עוסק בשניהם ולא מוצלח בשניהם. והנה, אבי מצא לי עבודה בכירה עם משכורת גבוהה. אך באותו הזמן, חבר מוסיקאי מזמין אותי להצטרף לסיור עולם יחד עם צוותו, וזו הזדמנות עבורי להפוך למפורסם, בעשותי מה שאני אוהב. במה לבחור?
תשובה: לפרסום אין ערך. ההנאה אינה ערך אלא צורך. לכן יש להעמידה במינון הכרחי בלבד. אבל להתפרנס בכבוד עבורך ועבור אשתך וילדיך זו חובה.

[[24. החתן הבוגד
שאלה: הוזמנתי לחתונה של החברה שלי, היא קורנת מאושר. אך כאשר ראיתי את החתן המיועד, חשכו עיני. אני מכירה אותו היטב, והוא בגד בנישואיו הקודמים, והוא מוכר כרודף שמלות סדרתי, ורק אתמול בערב הוא בגד בה עם אישה אחרת. האם להודיע לה? אם היא תדע, ברור שהיא תפסיק הכל מיד.
תשובה: כן, עליך להודיע. כי אם היא תתחתן אתו, הוא ימשיך בדרכו והיא תהיה אומללה ותתגרש. אמנם קורה שאדם עושה תשובה ומשתנה, אך זה נדיר ביותר, ואין סומכים על הנס. לכן, יש לשבת עם הכלה, יחד עם עוד אנשים שהיא נותנת בהם אמון, ולספר לה את הבשורה המרה.

[[25. החתן המכה
שאלה: ביתי התחתנה, ואחרי החופה נכנסה יחד עם חתנה לחדר הייחוד. פתאום יצאה בבכי נורא. סיפרה לי שהוא הודיע לה בקרירות: מעתה אני השולט ואת מצייתת לי בכל, וכדי שתביני זאת היטב, אכניס לך חזק. והוא נתן לי סטירה נוראה. ואכן, לחי ביתי אדומה לגמרי. לקחתי את הרמקול והודעתי: החתונה נפסקה. סליחה מהציבור, אנא ללכת הביתה. את המזון חילקתי לעניים, ובבית הדין ביטלו את הקידושין מדין מקח-טעות (סיפור אמיתי).
האם היא צדקה?
תשובה: כן. עיין סעיף קודם.




[[26. המציל שנספה
שאלה: אני אחראי על שמירת החופים. יום אחד, אדם נעלם בים בעת סערה. שלחתי אדם אחד מהצוות, והוא נעלם. שלחתי שני וגם הוא נעלם. האם לשלוח שלישי?
תשובה: יש מצווה להציל את חברו הטובע בנהר או בים, ובכלל, מכל סכנה, מדין "לא תעמוד על דם רעך". אך ישנה מחלוקת הפוסקים, אם אדם חייב להסתכן כדי להציל את חברו (רדב"ז שלא, סמ"ע שכו). לכן אי אפשר להכניס את חברו לסכנה כדי להציל, אולם, אם הוא מכניס את עצמו, צדיק יאמר לו.
אם כן, אני יכול להציע לספר לו מה קרה, ולמסור לו את הערכתי, והוא כבר יחליט. 
אבל כאן זה שונה, כי זה תפקידו. סומכים עליו, והוא יודע מכבר, כאשר קיבל את העבודה הזאת, שיש בה סיכון. כמו שומרי הראש של ראש-הממשלה, שעליהם לספוג כדור או סכין כדי להציל את האדם שהם מופקדים על שמירתו. וכן חייל, או שוטר, או כבאי, או כל עובד בחברת שמירה.
לכן, אפשר לשלוח אותו כל עוד קיים סיכוי של הצלה. אך אם הוא מסרב, יש לקבל זאת בהבנה. וכמובן, אם זה שייך, אתה יכול לצאת בעצמך.

[[27. חייל שקפץ על רימון
שאלה: קרה שחייל קפץ על רימון במקום לברוח, כדי להציל את חבריו. האם צדק, או שזה נקרא שהוא התאבד?
תשובה: חייל זה עשה מצווה גדולה. ודאי שזו עבירה גדולה להתאבד. כמו כן, חייך קודמים לחיי חברך (בבא מציעא סב), כלומר, אם שני אנשים הולכים במדבר, ורק לאחד יש מים לשתות, ישתה הוא ולא חברו, כי אם ישתו שניהם, אף אחד מהם לא יגיע חי לחוף מבטחים. אך יש אומרים, שמותר לו לתת את כל המים לחברו (אור לציון יו"ד רמז א. וכן מרן הרב קוק, שו"ת משפט כהן קמג. אגרות משה יו"ד ח"ב קעד ד). וב'ספר חסידים' אמר שכדאי למסור את הנפש כדי להציל תלמיד חכם שהציבור זקוק לו (סי' תרצח).  
אך כל זה בחיים האזרחיים. אבל בצבא זה שונה. כל אחד מסתכן בעבור כולם. זו מדניות הצבא: "כולם בשביל אחד, ואחד בשביל כולם". אמנם משפט זה אינו מאמר חז"ל, אלא לקוח מ'שלושת המוסקטרים', אבל בצה"ל זה נכון.


[[28. העובד המתאים
שאלה: אני אחרי על קבלת עובדים במפעל חשוב, ואני מתלבט בין שני אנשים: חבר שעזר לי לא פעם אחת, ואדם אחר שאיני מכירו, אך הוא יותר מתאים. את מי לקבל?
תשובה: יש לקבל את היותר מתאים. אם זה מפעל פרטי שלך, זה בסדר שתקבל את חברך, על אף שתרוויח פחות כסף, כי חברות היא יותר מכסף. אך אינך יכול לעשות חסד לחבר על חשבון כספם של אחרים, אלא אם כן אתה מקבל רשות מהבעלים. הרי זה מפעל שמיועד לשם פרנסה, ולא קופת גמילות חסדים.

[[29. הבן הרמאי
שאלה: אתה בנסיעה משפחתית, ובנך בן ה-16 העביר חפץ אסור במזוודות שלכם. החפץ התגלה בבדיקה הביטחונית. הוא אמנם קטין, אך הוא עלול להיענש קשות. האם אתה מוכן להסגיר את עצמך במקומו?
תשובה: אם אין סיבה מיוחדת, שמקרה זה יהרוס לו את החיים, לא כדאי, כי אתה תקבל עונש גדול ממנו, ואז בסך הכל תפסידו. וגם הוא יהיה אכול ייסורי מצפון לכל חייו. נוסף על כך, גם אינך לבד, אשתך ושאר ילדיך צריכים אותך. וגם טוב שבנך יקבל עונש, זה יחנך אותו לכל החיים, וזה המחיר.

[[30. סירת ההצלה
שאלה: הספינה נתקעה בקרחון והחלה לטבוע, יחד עם חלק מסירות ההצלה. כל הנוסעים תפסו מקום בסירות ההצלה שנותרו, אבל עקב מזג האוויר הסוער, והעמסת יתר, ברור שהן תתהפכנה וכולם יטבעו. 
מה לעשות? לזרוק מחצית מהנוסעים לים, או לחכות ולהתפלל?
תשובה: אסור להרוג אנשים. (עיין דילמה מספר 2 הקרונית). אבל חלק יכולים להתנדב ולקפוץ לים (עיין דילמה 27 על הקופץ על רימון). אולי יש לעשות הגרלה מי יקפוץ (עיין דילמה 4 על הגרלת איברים).

[[31. הסתרת מחלה
שאלה: עשיתי סדר בבית, ובמקרה מצאתי דו"ח רפואי מאוד פסימי על אבי, הקובע שיש לו מחלה סופנית, ושהוא חשוך מרפא. אבי הוא אדם מאוד צנוע ושתקן, ולא סיפר לאף אחד במשפחה כדי למנוע מהם צער, אף לא לאימי.
אני רואה שמצבו מתדרדר, האם אני מחויבת להודיע למשפחה?
תשובה: לא. אם אביך היה מעוניין, הוא היה מודיע בעצמו. זהו רצונו שלו. כך הוא מרגיש יותר טוב. חכמינו ז"ל קבעו, שרצונו של אדם זהו כבודו, ויש לכבד את רצונו. כמו כן, גם אל תודיעי לו שאת יודעת, כי זה יפריע לו. וכמובן להתפלל. וכל הנאמר, זה כמובן מתוך ידיעה שהוא מקבל את הטיפול המיטבי.

[[32. הסתרת אונס
שאלה: אני גרושה, אם לילדים. לצערי הייתי קרבן של אונס, וחזרתי הביתה במצב גופני ונפשי קטסטרופלי. ילדי שאלו אותי מה קרה?
האם לומר להם את האמת? האם יש הבדל בין הקטנים לבין המתבגרים?
תשובה: לא להגיד. זה סתם יגרום להם צער ללא תועלת. עלייך לחמוק בערמה, ולומר שאת קצת חולה. אמנם יש ערך לשקיפות, אבל רק כאשר היא מוסיפה אושר ולא סבל. 
אם קשה לך לעכל את הדבר הנורא הזה, היעזרי בחברות, או בפסיכולוגית, וד' יהיה בעזרתך. 

[[33. פגע וברח
שאלה: חבר החזיר אותי לביתי ברכבו. תוך כדי הנסיעה הוא פגע בהולך רגל ופצע אותו. מרוב בהילות הוא ברח. הרחוב היה שומם ואיש לא ראה. מה לעשות? להודיע למשטרה, או לחכות שיבוא להודות בעצמו? ואם הוא מסרב?
תשובה: דבר על ליבו שיודיע למשטרה. אם הוא מסרב, עשה זאת בעצמך, אחרי שהזהרת אותו שאתה עומד לעשות כך. זה מצב מאוד לא נעים, אך אתה חייב.

[[34. אחות שגנבה
שאלה: הלכתי לקניות עם אחותי הקטנה בחנות וראיתי שהיא מכניסה דבר מה לתיקה. האם להודיע לבעל החנות או להיות נאמנת לאחותי? שתי האפשרויות אינן טובות. מה גובר על מה - אמת או נאמנות?
אני מתלבט בין שלוש מחשבות:
א. מחשבה המבוססת על התוצאות. יש לעשות לטובת המספר הגדול ביותר של אנשים, בחנות עובדים אנשים רבים, וכולם יפסידו והם מספר גדול יותר מאחותי, לכן יש לגלות. 
ב. מחשבה המבוססת על כללים. יש לשקול כל מעשה מה יהיה אם יהפוך לחוק כללי, כלומר, מה יקרה אם כולם ינהגו כמוני. אם כן עלי לדווח על אחותי, שאם לא כן, אפשע.
ג. מחשבה המבוססת על רגשות, כלומר כיצד הייתי רוצה שאחותי תתנהג כלפי לו היה מצבי הפוך. איך ארגיש אם אחותי תדווח עלי. אם כן, אין לי לדווח עליה. אם הייתה מגלה הייתי מרגישה שבגדה בי.

תשובה: עקרונית המחשבה השנייה היא הנכונה. לכן, עם כל הכאב, יש לגלות עליה. אך יש פתרון מעולה, והוא שתדבר עם אחותך, ותמצאו דרך לתקן את הגניבה. זה גם יכבד את שתי המחשבות האחרות. בכלל, יש תמיד לתת אפשרות לתקן, כי כולנו עושים טעויות.

[[35. כבוד לזקנים
שאלה: אנו חבורה עליזה שיושבת באוטובוס. והנה מגיעים שני זקנים. אם אקום לתת את מקומי, ילעגו לי חבריי. מה לעשות?
תשובה:
א. ה'שולחן ערוך' פותח בכך שאין לפחד מן המלעיגים. צריך עוז וגבורה. 
ב. ייתכן שילעגו לך, אך אולי בתוכיותם יעריכו אותך.
ג. הגדר של "לפני שיבה תקום", בפני זקן או זקנה החל מגיל שבעים, הוא לקום, אך לא חייבים לתת את המקום.
ד. אבל מדין חסד, יש לתת את המקום.


[[36. תרומת כליה
שאלה: אני ספורטאי מקצועי. לאחי יש ניוון כליות, והוא זקוק אנושות לתרומת כליה, אך עד כה לא נמצא תורם, לכן הרופאים מתחננים שאתרום כליה. אבל אם אתרום, תיקטע הקריירה שלי. האם לתרום, או לחכות לתורם?
תשובה: הרופאים אומרים שזה סיכוי אפסי, ואחיך בסכנה. לכן, תרום לו כליה, כי חיים של אח שווים הרבה יותר מאשר קריירה ספורטיבית. וד' יהיה בעזרך.

[[37. עישון
שאלה: אני תלמיד חדש בבית הספר, מטבעי אני מאוד ביישן, ומפחד שלא אתקבל על ידי החבורה בכיתה. בסוף הלימודים, הם הולכים למקום כל שהוא ומעשנים. הם הציעו לי להצטרף. סירבתי. אז הם העליבו אותי וקראו לי פחדן, אך עמדתי בלחץ. איני רוצה להיות כדודי, שהוא עבד לעישון ומכלה את כספו ובריאותו בסיגריות. הם רוצים לסלק אותי מקבוצתם בגלל זה, זה בסדר אני לא צריך אותם.
תשובה: טוב מאוד עשית. אל תהיה משועבד להם. כל הכבוד שאתה יודע לומר: "לא". עישון הוא דבר מסוכן. כל שנה מתים בארץ כ-8000 בני אדם כתוצאה מעישון, שישית מתוכם מעישון סביל. ומי שמתחיל לעשן, הסיכוי שיחדל מכך, הוא אפסי. 
על כן, אתה צריך למצוא דרך יצירתית אחרת כדי להתחבר עימם, וכמובן, לא לפחד. סופם שיכבדו אותך על נחישותך.

[[38. עזיבת חברה
שאלה: החברה הכי טובה שלי, לה אני מספרת את כל סודותי, החליטה לעבור בית ספר, כי היא מרגישה רע בבית ספרנו העכשווי. אבל כתוצאה מכך, אנו נתראה פחות, ואני ארגיש בדידות. האם אני יכולה לספר לה כמה אני עצובה, או שמא עלי לשתוק?
תשובה: לשתוק. לתת לה לעשות את מה שטוב עבורה. לא להעמיס עליה רגשות, אלא אחלי לה הצלחה, ונסי למצוא דרכים חלופיות כדי להיפגש.


[[39. אמא שנפטרה
שאלה: אמנו נפטרה בפתאומית בתאונת דרכים, ואחי הקטן שואל כל הזמן היכן היא. אנו מספרים לו שאימא נסעה, כדי לא להכביד עליו ולחסוך לו צער. האם לומר לו את האמת?
תשובה: ודאי. ממילא הוא יגלה את זה, וזה יהיה עבורו כרעם ביום בהיר. כמובן, זאת מלאכתם של אנשים מבוגרים שקרובים אליו, כגון אביו, ובעזרת אנשי מקצוע, כגון, פסיכולוגית ילדים.

[[40. סופת שלג
שאלה: סופת שלג קשה פגעה בקבוצת מטיילים שבתוכם ישראלים בהרי האנפורנה בנפאל. חלקם נספו, והשאר ניסו לחלץ עצמם. חלק הגיעו לאפיסת כוחות ולא יכלו להמשיך להתקדם הלאה, חבריהם נקלעו לדילמה: האם להישאר עם חבריהם הנתונים באפיסת כוחות, ואז כולם ימותו, או שעליהם לעזוב אותם ולנסות לחלץ את עצמם.
תשובה: הדברים מתבארים בגמרא, שמספרת על שניים שהיו הולכים במדבר וביד אחד מהם קיתון של מים. אם שניהם ישתו ממנו, שניהם ימותו, כי הדרך עודנה ארוכה. אם רק בעל הקיתון ישתה, הוא יצליח להגיע למקום מים ויחיה. 
בן פטורא אומר: מוטב ישתו שניהם וימותו, ולא יראה אחד במיתתו של חברו. עד שבא רבי עקיבא ולימד: "'וחי אחיך עמך' – חייך קודמים לחיי חברך" (בבא מציעא סב א). על האדם מוטלת חובה להציל את חברו ולחיות יחד עמו, אבל אם זה בלתי אפשרי, אין תועלת שימותו שניהם, אלא לפחות יחיה הוא.  
ואולי ישתו שניהם, כי יש סיכוי שבינתיים יזדמנו להם מים? לא כן, זו סבירות נמוכה, ורוב הסיכויים ששניהם ימותו, לכן ישתה הוא לבדו (נצי"ב, העמק שאלה שאלה קמז).
וכן הדבר בענייננו, חייב כל אחד להתאמץ בכל יכולתו כדי להציל את עצמו. 

[[41. עורך דין
שאלה: אדם שעשה דברים לא ישרים, ביקש מעורך דין לייצג אותו בבית המשפט. האם מותר לו?
תשובה: בפרקי אבות נכתב: "אל תעש עצמך כעורכי הדיינים", משום שיש לטעון כמו שהוא בלי אדם שעורך את הדברים בצורה מחוכמת. לכן אין צורך כלל בעורך דין, והשופטים יבחנו את הדברים כחכמתם. אבל בימינו, כל אדם חייב עורך דין אם יש כזה לצד שכנגד. לכן מותר להיות עורך דין, אך ורק למען הגנה על עשוקים, ורק לטענות אמת.

[[42. שביתת מורים
שאלה: ארגון המורים הכריז על שביתה מתמשכת, אבל התלמידים שלי חלשים במתמטיקה, והם מתחננים שלא אבטל את השיעורים כדי שיצליחו בבחינות.
תשובה: מורה מחויב לארגון המורים שלוחם למען הטבת מעמדו הכלכלי, והוא אינו יכול לעשות ככל העולה על רוחו. לכן עליו להשבית את הלימוד בבית הספר, אך הוא יוכל לתת שיעורים לתלמידים הרוצים בכך בביתו הפרטי, או בכל מקום אחר מלבד בית הספר.
הגאון הרב משה פיינשטיין, דן בשביתת מורים ללימודי קודש, שלכאורה הדבר אסור, משום שאין מבטלים תורה מאף סיבה. יתר על כן, מן הדין, מורה מחויב ללמד חינם, ומותר לו לקחת רק שכר בטלה. אך אם הוא שובת, ממילא יש לו זמן פנוי ולכן עליו ללמד בחינם.
אך אם הגיעו מים עד נפש, ואין למורים פרנסה, ואז ינטשו מקצוע זה והתלמידים יפסידו, אז יהיה מותר להם לשבות, מעין הוראת שעה.
אמנם לימודי מתמטיקה אינם קודש, אך גם לימוד מקצוע לבניו הוא מצווה, לכן גם ללימוד זה יש ערך של מצווה.






[[43. עסקת חיילים שבויים
שאלה: האם מותר לפדות חייל שבוי תמורת מחבלים?
תשובה: מצווה גדולה לפדות שבויים, בהיותם חסרי כל, יחד עם היותם נותנים בסכנה (בבא בתרא ח ב. שו"ע, יו"ד רנב א). אבל "אין פודים את השבויים יתר על כדי דמיהן, מפני תיקון העולם" (גיטין מה א). וזאת מפני שני טעמים: א. כדי שלא לעודד בעקיפין תפיסת שבוים נוספים, כדי לקבל תמורתם כסף. ב. כדי שלא לדחוק יותר מדי את הציבור בממון, שהוא זקוק לו לדברים אחרים (שם). הנימוק הראשון הוא העיקרי (שו"ע, שם שם ד). לכן המהר"ם מרוטנבורג, שהיה שבוי במגדל אינזיסהיים, והקהילות היהודיות היו מוכנות לפדותו בסכום עתק, סירב לכך, כי אז ימשיכו הגויים לתפוס תלמידי חכמים ולדרוש סכומי עתק, עד שירוששו את כל היהודים. הוא מסר את נפשו על כך, ונשאר שם עד יום מותו ואף שנים לאחר מכן, עד שפדו את גופתו. 
אמנם, אם השבוי נמצא בסכנת נפשות, נחלקו הפוסקים האם יש לפדותו בסכום מופרז, או גם לא, בגלל שאז יחטפו שבויים נוספים, יאיימו על חייהם וידרשו סכומים גבוהים (שו"ע, שם שם ב).
והוא הדין אם ישחררו חיילים שבויים שלנו, תמורת מספר גדול של מחבלים, מי ימנע מהם לבצע עוד פעולות טרור? ואז הם יתעוררו לחטוף עוד חיילים ולדרוש את שחרורם. וזה גם לפי הטעם השני של דוחק הציבור, לא דוחק ממון, אלא דוחק נפשות. כי הניסיון מראה שמחצית מן החבלים שמשתחררים – ממשיכים לקחת חלק בפעולות טרור.
זאת ועוד, כל הדין הזה של פדיון שבויים נאמר כאשר היינו בגלות, שאז לא הייתה לנו דרך אחרת לשחרר את אחינו. אבל עתה, אנו מדינה, ואין הלכות פדיון שבויים, אלא הלכות מלחמה.
ומעשה בנוטר בצפון, בשם רוזנווסר, שנתפס על ידי אויבים שדרשו תמורת שחרור מחבלים רבים, אולם ממשלת ישראל סירבה והייתה מוכנה לשחרר רק אדם אחד תמורתו. הוא טולטל ממדינת אויב למדינת אויב, רק בכדי שלא נוכל לשחררו בכוח צבאי. הוא חי בתנאים קשים בשבי, אך ממשלת ישראל לא נכנעה, ולבסוף, הסכימו החוטפים לשחררו תמורת מחבל אחד בלבד. ועל זה נאמר: 1=1. שלחנו את השבוי האויב לשם ברכב, אך הם שלחו אותו ברגל. כאשר הגיע, קצינה קיבלה את פניו עם זר פרחים, והוא אמר: אפשר לקבל כוס מים?

[[44. קצין שהודח
שאלה: קצין הואשם בעבירה של בטחון שדה ואי שמירת מידע חסוי, לכן הורד בדרגה ושירותו קוצר. לאחר זמן, קצין המודיעין קיבל מידע חדש, שמנקה את הקצין מאשמה. אבל אם הוא יעורר את הדיון מחדש, זה יפגע במעמד היחידה ומפקדיה שמתנגדים להעלות שוב את הנושא, במיוחד שהוא חסוי.
תשובה: יש לרדוף את האמת בכל מקום, ובמיוחד בצה"ל. הקצין מוסר את נפשו, ומאמין שלא יעשו לו עוול. הנזק שייגרם על ידי משפט חוזר, אינו מצדיק את העוולה שנעשתה לו.

[[45. דילמת היינץ
לורנס קולברג LAWRENCE KOHLBERG, השתמש בדילמות כדי להעריך את דרגת ההתפתחות המוסרית של ילדים. מה שהיה חשוב לו, אינו התוצאה שניתנת, אלא הנימוקים. המפורסמת שבדילמות, היא דילמת 'היינץ'.   
אשתו של היינץ מאוד חולה, ובכל רגע היא עלולה למות אם לא תיקח תרופה חדשה שרוקח המציא, והוא דורש עבורה מחיר רב. היינץ פנה לכל מכריו כדי לקבל הלוואה, אך הם סירבו. גם הרוקח מסרב למכור לו במחיר מוזל או בתשלומים. האופציה היחידה שנותרה לו: לפרוץ לבית המרקחת בו מאופסנת התרופה, ולגנוב אותה כדי להציל את חיי אשתו. 
האם מותר לו? 
הוא מונה שישה שלבים ודרגות של התלבטות:
שלב א: ציות OBEDIENLE – היינץ לא יגנוב את התרופה, כי אז ילך לבית הסוהר, כלומר, ייחשב כאדם רע.
היינץ כן יגנוב את התרופה. היא שווה רק 200 ולא 2000 כפי שהרוקח טוען כדי להרוויח. ואכן, היינץ הציע לו סכום כזה, 200, לכן הוא נחשב כגנב.
שלב ב: תועלת עצמית SELF INTEREST – היינץ יגנוב את התרופה, כי אז הוא יהיה הרבה יותר מאושר – אם הוא מציל את אשתו, אפילו אם יצטרך ללכת בגלל זה לבית הסוהר. 
היינץ לא יגנוב, כי בית הסוהר הוא מקום נורא, והוא יסבול בו הרבה יותר ממיתת אשתו.
שלב ג: השתלבות CONFORMITY  - היינץ יגנוב את התרופה כי אשתו מצפה לזה ממנו, והוא רוצה להיות בעל טוב.
היינץ לא יגנוב, כי לגנוב זה רע, והוא לא רוצה להיות פושע. הוא ניסה לעשות כל דבר אפשרי מבלי לעבור על החוק, ואי אפשר לנזוף בו.
שלב ד: חוק וסדר LAW AND ORDER – היינץ לא יגנוב את התרופה כי החוק אומר כך, והפרתו, הופכת את מעשהו לבלתי חוקי.
היינץ יגנוב את התרופה בשביל אשתו, אך יקבל גם את העונש הקבוע על פי חוק עבור הפשע שלו, תמורת תשלום עבור הרוקח על מה שהוא חייב לו. פושעים אינם יכולים להסתובב חופשיים ולזלזל בחוק. למעשים יש תוצאות.
שלב ה: זכויות האדם HUMAN RIGHTS  - היינץ יגנוב את התרופה, כי לכל אחד יש זכות לבחור בחיים, ללא התחשבות בחוק.
היינץ לא יגנוב את התרופה, כי לאיש המדע שהמציא אותה יש זכות לקבל תמורה. גם אם אשתו חולה, זה לא הופך את מעשהו ליישר והגון.
שלב ו: מוסר אנושי אוניברסאלי UNIVERSAL HUMAN ETHIFS – היינץ יגנוב את התרופה, כי הצלת חיי אדם היא ערך יותר עליון מאשר זכויות הרכוש של אדם אחר.
היינץ לא יגנוב את התרופה, מפני שאחרים עלולים להצטרף אליה כמוהו, וחייהם הינם שווי ערך.
על פי ההלכה, אין אדם מציל את עצמו בממונו של חברו (בבא קמא ס א). אמנם במקרה של פיקוח נפש, אפשר לעבור על כמעט כל עבירה, אך גם זו עבירה של בין אדם למקום, אך לא עבירה של בין אדם לחברו. לכן, גם אם ימות, אסור לו לגנוב מחברו ולפגוע בו. תוספות מוסיף שיהיה מותר לו לגנוב – אם אחר כך ישיב את הכסף. אך לפי רש"י גם זה אסור, כי בינתיים זה הרי גזל.   

[[46. תרופה בלתי מאושרת
שאלה: ישנה תרופה בשימוש רחב בארצות העולם, אך תהליך האישור בארץ על ידי משרד הבריאות טרם הסתיים. רופא יודע שתרופה זו עשויה להציל את החולה בו הוא מטפל ואף להקל על כאביו. האם מותר לו לתת לו את התרופה?
תשובה: מתן תרופה שלא אושרה, היא עבירה על החוק. הרמב"ן בספר 'תורת האדם', שער הסכנה, מסביר שרופא פטור מאחריות פלילית אם קרה משהו, כל עוד הוא פעל על פי כללי הרפואה המקובלים, שאסור לו לפעול בניגוד אליהם.
אבל הוא יכול להודיע לחולה, מה הוא חושב בנידון, והחולה יעשה כחכמתו.

[[47. מורה מעשן
שאלה: מורה נתן לתלמידיו שיעור ארוך ומפורט על נזקי העישון. אולם לאחר זמן, תפסו אותו ברחוב מעשן בעצמו. מה יעשה עתה?
תשובה: יעמוד מול הכיתה ויאמר:
אם בגיל שלכם לא הייתי מתחיל לעשן, לא הייתי היום עבד לעישון, לבושתי ולחרפתי, על חשבון בריאותי וכספי. אנא, אל תעשו כמוני, שמרו על עצמכם.



[[48. מצדה
שאלה: יוסף בן מתתיהו, מביא את נאומו ההיסטורי של אלעזר בן יאיר מפקדה האחרון של מצדה:
"היו אנשים גיבורי החיל... לבלתי עבוד הרומאים, וגם לא אדונים אחרים, זולתי את האלהים לבדו... והנה הגיעה השעה... ואל נעטה בשעה הזאת קלון עלינו... לא נבחר לנו הפעם את חיי עבדות עם שפטים נוראים... הרשות נתנה לנו לבחור מות גיבורים... תמותנה נשותינו בטרם נטמאו, ימותו נא בנינו בטרם טעמו טעם עבדות. ואחר כך, נגמול איש לרעהו חסד גיבורים".
האם צדקו אנשי מצדה בכך שהרגו אחד את השני, כדי לא ליפול בידי הרומאים?
תשובה: הגאון הרב משה צבי נריה, אומר שלא, כי נצטווינו לחיות, והאדם צריך להתאמץ ככל יכולתו לחיות, גם אם מדובר בחיים נוראים. הג"ר שלמה גורן אומר שצדקו, כי זה מהלכות מלחמה לחזק את המוראל על ידי מעשה שכזה, כמו שאול שנפל על חרבו, כדי שלא ייפול חי בידי האויב שיבזוהו ויהרסו את עוצמתה המוסרית של האומה (ספר תורת השבת והמועד).   
ישנם היסטוריונים המפקפקים באמיתות הסיפור הנ"ל, אך אין זה משנה מאומה לשאלה העקרונית.

[[49. אומץ
שאלה: יקובה YAKOUBA, הוא נער מאפריקה, שכמו חבריו צריך להרוג אריה כדי להוכיח שהוא גבר, ובכך להצטרף ללוחמי הכפר. הוא פוגש אריה ממוטט מעייפות, שאומר לו: אם תהרוג אותי, לא תהיה לך שום זכות, אך תהיה גבר בעיני אחיך. אם תוותר עלי,  תהיה מזולזל בעיני חבריך, אבל תגדל בעיני עצמך. יש לך לילה שלם כדי לחשוב על כך. 
בבוקר, בני הכפר מחכים לחזרת הנערים. יקובה הוא היחיד שלא הרג אריה. חבריו יהפכו ללוחמים, ואילו הוא יהיה לרועה צאן (THIERRY DEDIEU YAKOUBA ).  
יקובה צדק? או שמא הוא פחדן?
תשובה: היה לו אומץ לומר 'לא' לערכים הלוחמניים של הכפר, ולסרב לניצחון קל. הוא ויתר על כבוד ועל הערכה. הוא הסכים להיות מבוזה ונדחה כדי להרוויח הערכה עצמית.
חבריו בני גילו, גילו אומץ בהורגם אריה בסיכון חיים. אולם גם הוא גילה אומץ, מסוג אחר, שאף אחד לא ידע ממנו, אליו הוא הגיע אחר לילה שלם של לבטים.
זה הרי דומה לפתגם של מטפסי הרים: לפעמים צריך יותר אומץ כדי לוותר, מאשר להתמיד. הם קרובים לשיא ההר אחרי טיפוס קשה של מספר ימים ושבועות, אבל מזג האוויר הסוער הופך את המשימה למסוכנת, לכן הם חוזרים על עקבותיהם, אף כאשר הניצחון הוא בהישג יד. אכן, כאשר יש לוותר על הערכת אחרים כדי לזכות להערכת עצמו, זה מצריך אומץ רב, משום שכל אחד זקוק להערכת חבריו.

[[50. שביתה
שאלה: חבריו של אחד ממנהיגי השביתה, גילו, שהוא הלך בסתר לבית החרושת לעבוד. כאשר שאלו אותו למעשיו הסביר: אין מה לאכול בבית, אשתי חולה בברונכיטיס, והיא לחצה עלי שאלך לעבוד. 
חבריו הגיבו: פחדן! בוגד! מעולם לא צפינו לזאת ממך (יומנו של אדם בן ארבעים. תרצ"ד. גי'ן גהנו JEAN GAHGENNO). 
האם הוא צדק?
תשובה: לא. חבריו שבשביתה סומכים אחד על השני להיות סולידריים במאבקם. השביתה מועילה, רק אם פועלים רבים מוותרים על עבודתם ומתוך כך על משכורתם, אפילו למשך תקופה ארוכה. כאשר הוא חזר בסתר לבית החרושת לעבוד, הוא חשב יותר על טובת משפחתו מאשר על טובת הכלל, לכן הוא פחדן ובוגד בעיני חבריו. הוא איבד את כבודו.
לפעמים יש צורך בקורבנות גדולים, אפילו על חשבון אלו שאוהבים, כדי להיות נאמן להתחייבויותיו ולערכים שמגינים עליהם. 


[[51. הטרדה
שאלה: בת דודתי סיפרה לי שכאשר היא נמצאת לבדה עם דודה בחדרה, הוא מראה לה תמונות שמביכות אותה, ומתיישב קרוב מידי אליה. הוא מזהיר אותה במיוחד, שלא תעז לספר לאף אחד. היא אינה מעזה לספר, היא מתביישת. היא אומרת שאם היא תספר לאימה, היא לא תאמין לה, ואף תנזוף בה ותאמר, שהיא מספרת את כל זה בשביל למשוך תשומת לב.  
האם היא קרבן או אשמה? היא צודקת בכך שהיא מתביישת? מה עליה לעשות?
תשובה: היא קרבן של דודה, שעושה דברים אסורים, ויודע זאת, שהרי הוא אוסר עליה לספר. אולי היא מרגישה אשמה, כיוון שאינה מעיזה להתנגד לדודה. עליה להתגבר על הפחד שלה, לומר "לא", לסרב, ולספר למבוגר שהיא נותנת בו אמון. אולי היא ביישנית, אך על כל פנים היא צריכה לדבר על כך עם אימה. 
היא אולי צודקת בחושבה שאימה לא תאמין לה, כי הרבה מבוגרים חושבים שילדים ממציאים כל מיני דברים. ואם אכן אימה לא מאמינה לה, עליה לדבר עם מבוגר אחר, או לטלפן ל'תהל' מרכז סיוע לנשים דתיות: 026730002, שם נשים מנוסות יבואו לעזרתה.


[[52. דילמת השירותים המלוכלכים
שאלה: אדם נכנס לשירותים, ומתברר שהאדם שהיה בהם לפניו השאיר את המקום מלוכלך ולא ניקה אחריו. אם לא ינקה, אז הנכנס אחריו – יחשוד בו שהוא לכלכך. מה יעשה?
תשובה: מבחינה מוסרית, ודאי שאינו חייב לנקות. אבל יש לאדם להינקות מחשד. לפי זה, כדאי שינקה, אלא אם כן הבא בתור לא ייכנס מיד. או שישאיר פתק: סליחה, לא אני לכלכתי, אלא מצאתי זאת ככה.

[[53. דילמת האסיר
דילמת האסיר PRISONER'S DILEMMA, אינה ביסודה דילמה מוסרית, אלא דילמה של תועלת עצמית. היא הומצאה בשנת תש"ט על ידי מריל פלאד ומלווין דרשר MERILL FLOOD AND MELVIN DRESHER.
הדילמה מתארת שני פושעים שבצעו פשע, שהעונש הקצוב לכל אחד מהם הוא 10 שנים, אך לשופט אין הוכחות מרשיעות. לכן השופט מציע הקלה בעונש למי שילשין על חברו. אם שניהם שותקים – כל אחד יקבל חצי שנה בלבד. אם שניהם מלשינים – כל אחד יקבל 5 שנים. אם אחד מלשין והשני שותק - המלשין יקבל 0 והשותק 10. הבעיה היא, שהם סגורים בתאים נפרדים, ואף אחד לא יודע מה תהיה תגובת חברו. 
לכן כל אסיר שוקל:
אם חברי ילשין עלי – אם אשתוק, אקבל 10, ואם אלשין אקבל 5.
אם חברי לא ילשין עלי - אם אשתוק, אקבל חצי שנה, אם אלשין אקבל 0. לכן, בשני המקרים, עדיף להלשין. זו המסקנה אליה יגיעו שניהם, לכן שניהם ישבו 5 שנים. אך אם הם היו שותקים, הם היו מקבלים רק חצי שנה.
יוצא, שכאשר כל אחד מחפש את תועלתו האגואיסטית, הם מפסידים, ואם הם היו אלטרואיסטים, היו מרוויחים. לדילמה הזו יש השלכות בכלכלה, ספורט, פוליטיקה, פסיכולוגיה ומוסר.

[[54. דילמת השופט
שופט דן חשוד בשוד בנק, ברור לו שהחשוד חף מפשע. אולם, אויבי הנידון חטפו את ביתו של השופט, ותובעים ממנו שירשיע את החשוד תמורת שחרור ביתו. 
הדילמה לשיפוטו של הקורא.




[[55. הסגרת רובין הוד
הייתי עד לשוד בנק, אך הגנב לא שמר את הכסף עבורו, אלא מסר את כולו לבית יתומות על סף פשיטת רגל, ובזכות אותו הכסף הגנוב, אפשר היה לספק את צרכי הילדים.
האם להסגיר את הגנב?
מצד אחד, פשע הוא תמיד פשע. ומצד שני, הכסף שימש למטרה אצילית.
הדילמה לשיפוטו של הקורא.

[[56. התאונה הקטלנית
אדם נוסע ברכב ומתנגש ברכב אחר, זאת ועוד, הוא גם הורג הולך רגל. אך באותו רגע מתפרץ הנהג השני מרכבו, ובדמעות שליש מאשים את עצמו בהריגה.
האם להודות על ההריגה, כי כיצד אוכל לחיות בידיעה שאדם חף מפשע משלם בעבורי, או שאשתוק, כי איני רוצה לשבת בכלא, רחוק ממשפחתי, ואלי באמת השני הוא האשם...
הדילמה לשיפוטו של הקורא.


[[57. האחות שגנבה
ראיתי שאחותי גנבה בגד מחנות הבגדים, האם להלשין או לשתוק? אמת או נאמנות? הטוב באלטרואיזם, מוגדר על פי התועלת למספר הגדול ביותר של אנשים. לכן, יש להסגיר את האחות, ומזה תהיה יותר פרנסה לכל עובדי המפעל. 
אבל על פי הדאונטולוגיה, הטוב מוגדר על פי מה שיכול ליהפך לחוק אוניברסאלי. כל החלטה צריכה להיקבע מתוך הנחה שכולם יחליטו כן, לכן יש להלשין עליה, כי בכך ייוודע הצו המוחלט של המוסר.
אבל אם מחליטים על פי הרגש, קובעים את הטוב על פי שאיפתו של האדם במקרה והתפקידים היו מתהפכים. איך היא הייתה מרגישה במקרה שהיא הייתה גונבת ואחותה מסגירה אותה, כמובן, שהיא הייתה חשה בזה בגידה.
כמובן, אפשר לבקש ממנה שתחזיר את הבגד הגנוב בלי שאף אחד בחנות ירגיש.







[[58. שקר מתוך חסד
הפילוסוף קאנט קובע, שאין שום זכות לשקר מתוך דאגה אנושית. האמת היא חובה מוחלטת. אם יהיו מקרים יוצאי דופן, אז כל הזדמנות תהיה טובה לשקר. לכן אין לקחת בחשבון את התוצאות המרות שיכולות לנבוע מאמירת אמת.
האינטלקטואל הצרפתי בנז'מין קונסטן BENSAMIN CONSTANT, חולק על קאנט, מפני שתביעה בלתי מתפשרת לאמת, תהפוך את החיים החברתיים לבלתי נסבלים. למשל, אפילו במקרה בו רוצח מחפש את חברך כדי להורגו, לפי קאנט, תהיה מוכרח לומר לו את האמת, כיוון ששקר הוא פשע. החובה לומר את האמת תלויה בזכות הזולת לאותה אמת, אך היא עלולה להזיק לזולת, ואז, אין לו כבר זכות לאותה אמת. 
קאנט משיב, שאין זה נכון. אין מושג של זכות לאמת, שהיא דבר סובייקטיבי, אלא יש חובה מוחלטת לומר אמת, שאם לא כן, כל אחד ימצא פתח לשקר.
גם הנסיבות אינן מצדיקות שקר. לשקר מתוך חסד – זה פשע. מי שמשקר כדי למנוע רצח, מעתה הנו אחראי לכל התוצאות, מה שאין כן, לו דיבר אמת. למשל, ייתכן שאחרי שאמרת את האמת לרוצח, דהיינו, שהחבר נמצא בביתך, הוא יצליח לחמוק מידי הרוצח ולהציל את חייו. ולעומת זאת, אם תשקר ותאמר שהוא לא בביתך, והוא יצא שלא בידיעתך וייהרג, אתה תהיה האשם במותו.
לכן אדם חייב לומר אמת, גם אם היא יכולה להזיק. האמת חייבת להיות אוניברסאלית, היא חובה שמבססת את כל החובות. בלעדיה, כולן תהיינה צולעות, מה שישבש את הסדר החברתי. 
ואנו אומרים שקאנט אינו צודק. נכון שהאמת היא חובה מוחלטת, אז גם לא להזיק לחברו היא חובה מוחלטת. לפעמים יש התנגשות בין חובות, ואז יש כללים כדי להכריע ביניהם. לכן על פי ההלכה, מותר לשקר בשביל פוריא (צניעות), אושפיזא (דאגה למארח), ומסכתא (ענווה), וכן, בשביל לשמור על השלום.
בתורה כתוב "מדבר שקר תרחק ונקי וצדיק אל תהרוג". כמו שאסור להרוג אדם נקי מחטא, כך אסור להזיק לו על ידי שקר. אבל לגבי שקר שאינו מזיק, יש לדון בכל מקרה לגופו, וקל וחומר, בשקר שלא רק שאינו מזיק, אלא אף מציל.







[[59. הצלת הבן או הבת
כאשר רבי ישעיהו ברדקי, חתנו של רבי ישראל משקלוב תלמיד הגר"א, עלה לארץ, הספינה טבעה בסערה, והוא הוטל לים עם שני ילדיו, ילד וילדה. הוא התחיל לשחות לעבר החוף, כאשר שניהם נאחזים בו. אולם כעבור שעה-שעתיים, אפסו כוחותיו, והוא הבין שאם ימשיך כך – יטבעו שלושתם, ועליו לבחור בין ילדיו. במי יבחר, והרי שניהם אהובים?
תשובה: על פי המשנה בהוריות, עליו לבחור בבן, כיוון שהוא חייב במצוות. לכן, על אף הקושי הנורא, הוא הודיע לביתו שעליה לוותר. היא החלה לבכות, וגם הוא בכה עימה. היא הרגישה שהוא חדל מלאחוז בה, נאחזה בו, וצעקה:   
- אבא, מה אתה עושה לי?! מדוע הפסקת להחזיק בי?
- בתי, השיב בלב שבור, אין לי ברירה.
- אבל אבא, זעקה על סף טביעה, אבא שלי, אין לי אבא אחר, למה אתה עושה לי כך?!
בשומעו זאת, לא עמד לבו, הוא התאזר בשארית כוחותיו, אחז בילדה והמשיך לשחות אל החוף, הגיע אליו באפיסת כוחות והתעלף. כאשר התעורר אמר לה: כאשר צעקת "אין לי אבא אחר לבד ממך" – נאזרתי בכוחות מחודשים.
(לעניין ההלכה, עיין הוריות יג א. שו"ע, יו"ד רנא ח-ט).

[[60. דילמת מחנה ההשמדה (א)
המפקד הנאצי של הגטו קבע קבוצה של יהודים שיישלחו למחנה השמדה. לאביו של אחד מבני הקבוצה, היה קשר עם אותו מפקד, ולכן הייתה לו אפשרות לשחרר את בנו ממנה, אלא שבמקומו ישלחו יהודי אחר.
הוא שאל את הרב: האם מותר הדבר? אך הרב סירב לענות, והשיב לו, שעליו להחליט בעצמו. הוא לא התייאש, והמשיך ללחוץ על הרב, באומרו שזו ההחלטה הכי קשה בחייו, כי בנו הוא היקר לו מכל, והוא מוכן לעשות עבורו כל דבר, בתנאי שהוא מותר. לכן הוא מתחנן לרבו שישיב לו. אך רבו עמד בשלו, ואמר לו להחליט לבדו.
אמר האב: אם כן, אני מבין שזה אסור, ולכן לא אציל את בני. המקרה הזה היה בראש השנה. למחרת, ניגש היהודי לרב ואמר לו: קריאת התורה בראש השנה היא עקדת יצחק. זו הייתה עקדת יצחק שלי (השאלה במקורות רבניים, אברהם פוקס, 219).
אכן, על פי ההלכה, כך היה לו לנהוג. כי אם לא יעשה כלום, אחריותו במות בנו תהיה פאסיבית, "שב ואל תעשה", ואם יציל את בנו, אחריותו במות השני היא אקטיבית, "קום ועשה", שהיא יותר חמורה. וברמב"ם, הלכות יסודי התורה (פרק ה), מוסבר, שאם גויים אמרו: תנו לנו אדם אחד ונהרגהו, ואם לא, נהרוג את כולכם, אל יתנו אדם אחד, וייהרגו כולם. 
ודאי שלשאלת האב, הרב ידע את התשובה המובאת במפרשי ה'שולחן ערוך' (יו"ד קנז, פ"ת סקח בשם שבו"י ב, קו), אך הוא רצה שהאב ייקח את האחריות על עצמו.

[[61. דילמת מחנה ההשמדה (ב)
מי שעבד בגטו במפעל של הנאצים, לא היה נשלח למחנה ההשמדה, וגם היה יכול לרשום אדם נוסף שיישאר איתו – אמו או אשתו. אותו אדם התלבט את מי לרשום, והלך להיוועץ באמו:
אימי, אני חייב לך הכל. את חינכת אותי, כל דבר שאלתי אותך. אמרי לי את מי לרשום, אותך או את אשתי.
אימו לא השיבה, והלכה להביא חומש, וקראה:
"על כן יעזוב איש את אביו ואת אמו ודבק באשתו".

[[62. דילמת הרופא
שאלה: בתאונת דרכים קשה, ישנם שני פצועים קשה הנתונים בסכנת חיים, אבל יש רק רופא אחד. במי יטפל? בנהג שהוא האשם בתאונה, אך הוא איש צעיר, או בקרבן התאונה, שהוא אדם זקן.
תשובה: לפי המוסר התועלתני של בנתהם, שקבע שהמידה של המוסר היא ריבוי אושר לריבוי אנשים, יהיה עליו לטפל בצעיר שיביא הרבה ילדים לעולם. ולפי קאנט, שסובר שהצו המוסרי המוחלט קובע, יש להציל את הזקן, שהוא חף מפשע, לעומת הצעיר שמגיע לו עונש.










[[63. דילמת אותיפרון EUTHYPHRON
סוקרטס שאל את תלמידו אותיפרון: האם החסידות אהודה על ידי האל מפני שהיא חסידות, או להיפך, מפני שהיא אהובה אצל האל, אז היא חסידות? נוסח אחר: האם האל מצווה חוקים מפני שהם מוסריים, או שהחוקים מוסריים כי האל ציווה אותם? נוסח אחר: האל אוהב את החסידות כי היא חסידות, או שהגדרת החסידות היא מה שהאל אוהב?
יש קשיים בשתי ההגדרות:
א.  באפשרות הראשונה, האל הינו כפוף לחוקי המוסר, מה שמהווה בעיה תיאולוגית. 
ב. באפשרות השנייה, הגדרת הטוב היא שרירותית, ובאופן תיאורטי אם האל היה מחליט שלרצוח זה דבר טוב, אז הרצח היה דבר טוב, והרוצח היה חסיד. וזו בעיה מוסרית.
תומאס אקווינס תירץ שזו דילמת שווא, ושני הדברים הם דבר אחד בשני סגנונות: מה שהאל מצווה, הוא ממילא דבר מוסרי, כיוון שהאל הוא מוסרי, והוא מוסרי כי המוסר שייך לטבעו, לכן כל מה שהוא מצווה הוא ממילא טוב.
קושיא ראשונה על דבריו: בעצם, זו האפשרות השנייה: הטוב הוא מה שהאל רוצה ואוהב. וזו בעיה מוסרית.
קושיא שנייה: אם הטוב הוא מתכונות האל, אז אין זה נתון לשליטתו, האל כפוף לחוקי המוסר, וזו בעיה תיאולוגית, כי יש לשאול: מאיפה בא הטבע של האל? אם תאמר, האל יצר אותו, - אז הוא שרירותי. ואם תאמר, גורם אחר קבע, - אז האל אינו בן חורין, וזו בעיה תיאולוגית.
חזרנו לשאלה: האם האל מצווה כי זה מוסרי, או זה מוסרי כי האל מצווה. ואם האל מצווה כי זה מוסרי, נותרת השאלה כיצד נגדיר מהו דבר מוסרי, מה טוב ומה רע? נצטרך להגדיר על פי מושגים חילוניים–רציונאליים-לוגיים, אז האל כפוץ לאילוצים לוגיים, ואם כן, הוא אינו בן חורין.
לעיל הובא פתרון: האל אוהב את המוסר, כי הוא דבר מוסרי, והמוסרי הוא דבר שהאל אוהב. זהו מעגל קסמים. כלומר, מוסרי ואהוב על ידי האל הם אותו דבר, אבל האמירה שהאל אוהב כי הוא מוסרי, מראה שמוסרי ואהוב אינם אותו דבר. אז חוזרת השאלה: מהו מוסרי? מי קובע מהו דבר מוסרי? השכל האנושי? ההסכמה החברתית?
ואנו אומרים: הטוב הוא מה שהאל החליט שהוא טוב. הוא קבע מה טוב ומה רע. הוא קבע לא על פי הכרחיים מוסריים או לוגיים, אלא על פי רצונו החופשי הוא קבע את חוקי ההיגיון והלוגיקה (אורות התשובה טז א). החכמה אינה שייכת למהותו, אלא היא יצירה אלוקית, או ליתר דיוק האצלה אלוקית. וכן הטוב אינו שייך למהותו, אלא הוא יצירה אלוקית. אלא שאנו בני אדם, איננו מכירים את מהותו, אלא רק את גילוייו, ואלינו הוא מתגלה כטוב וכחכם. ואכן, אם הוא היה מצווה להרוג, אז היה מוסרי להרוג, וכידוע שיש בתורה מצווה להרוג חייבי מיתות בית דין בתנאים מסוימים. וכן את הרודף אחר חברו, וכן אויבים במלחמה, וזה מוסרי וטוב.
אם כן, מדוע אברהם אבינו פנה אל ריבונו של עולם באמירה: "השופט כל הארץ לא יעשה משפט"? כאילו ד' כפוף למוסר האנושי. אלא, אחרי שד' ברא את העולם וקבע את חוקי המוסר, זהו רצונו שהעולם יתנהל על פי אותם חוקי מוסר. וכן הוא לגבי קושיות מוסריות אחרות שאנו מוצאים אצל רבותינו. כל אלה הן לא על ד' בתור "אתה הוא עד שלא נברא העולם", אלא בתור "אתה הוא משנברא העולם", - על פי סדר מוסרי מסוים. 
האמירה: "השופט כל הארץ לא יעשה משפט", אינה אמירה נגד האל, אלא היא בעצמה אמירה על האל בבית דין של מעלה, בו נשקלים שני הצדדים, כדברי רבי יוסף ג'יקטיליה, בספר 'שערי אורה', לגבי שם אלהים.  
ב'שמנה פרקים' לרמב"ם (פרק ו), מביא הרמב"ם את דברי חז"ל: אל יאמר אדם: אי אפשי לאכול חזיר. אלא יאמר: אפשי לי, אלא שד' אוסר. כלומר, אם אדם נמנע מאכילת חזיר בגלל שאינו בריא או בגלל מיאוס, אין זו עבודת האל, אלא עבודת הבריאות והעדינות. כלומר, זהו מוסר של חול, ולא מוסר אלוקי.
יש בכל מצווה שלושה צדדים:
א. הצד הפשוט - הברכה, שמביאה חיים טובים לאדם.                         
ב. הצד הבינוני – קדושה, האדם נעשה מוסרי, קדוש וטהור.                                                                                    
ג. הצד העליון - דבקות בד', עשיית רצון ד', ייחוד ד'.
שלושתם מוזכרים בלשון הברכה: א. ברוך. ב. קדשנו. ג. אתה ד'. במצווה יש: ייחוד, ברכה, קדושה. ראשי תיבות יב"ק. מעבר יבק.

[[64. הפושע שריצה את עוונו
שמי ז'אן ולז'אן JEAN VALJEAN, נידונתי לתשע-עשרה שנים במחנה כפיה. שוחררתי לפני ארבעה ימים, אך בכל מקום מגרשים אותי בגלל הדרכון הצהוב שלי, דרכון של פושע משוחרר. הלכתי לישון בשדות, אבל הייתי בטוח שירד גשם, כי אין אלוקים שימנע גשם. לכן חזרתי לעיר ומצאתי מחסה בתוך שער מפתן של בית. התכוננתי לישון על האבן, אבל זקנה שראתה אותי, הראתה לי את את ביתה ואמרה: דפוק שם על הדלת. אז דפקתי.
- גברת מגלאוור, אמר הבישופ, שימי צלחת וסכו"ם נוספים על השולחן.
(עלובי החיים, ויקטור הוגו). 
פושע שנענש לתשע-עשרה שנה, הוא בודאי עדיין מסוכן. עונש כה חמור הוא בוודאי על פשע חמור ביותר, לכן יותר טוב שלא להכניסו לבית. במיוחד שהוא מעז לחרף את האלוקים מול אדם שלבוש ככומר, על אף שהוא אינו יודע שמדובר בבישופ, כלומר, הסמכות הדתית העליונה.
ובכל זאת, הבישופ מחליט לתת בו אימון, ולתת לו סיכוי לבנות את עצמו מחדש בחיים, שכיוון שריצה את העונש, ושילם על חטאיו, עתה הוא אדם ככל אדם.
הבישופ אינו יודע שהוא הורשע בגלל גנבת כיכר לחם עבור משפחתו הרעבה, וכן בגלל שניסה לברוח מספר פעמים. מכל מקום, אותן השנים הקשות במחנה הכפייה, הפכו אותו לפרא אדם, והבישופ טעה בשיפוטו. הוא מנצל את טוב ליבו ואת הכנסת האורחים כדי לגנוב ממיטיבו סכומי"ם מכסף ולברוח. אך המשטרה החזירה אותו אל הבישופ יחד עם גנבתו. 
אומר הבישופ: לא, הוא לא גנב, נתתי לו במתנה. גם נתתי לו שני פמוטים מכסף, והוא שכח אותם. הנה, קח אותם. המשטרה משחררת אותו.
טוב הלב הזה והסליחה שבאו מצד הבישופ, מעוררים את מצפונו של ז'אן ולז'אן. אמנם גם אחרי כמה ימים, הוא עדיין גונב מטבע מילד, אך הוא נעשה מודע לרוע שעשה. מאותו רגע, הוא מקדיש את כוחו וחייו לסיוע למסכנים, לעניים, ל"עלובי החיים".

[[65. הבן הגנב
מעשה באדם שהיה מבזבז את כספו בבתי מרזח, מה שהוא כשלעצמו דבר מכוער ביותר, אך הגרוע ביותר הוא, שהיה לוקח את בנו איתו. כאשר הבן גדל, הוא לא היה מסוגל לפרוש מאורח החיים הזה, שהתמכר אליו, וכשכספו נגמר – הוא החל לגנוב. בתחילה הוא גנב מאביו, ואחר כך, מהשכנים. ובכל זאת, אביו לא הענישו, אלא הסתפק בהטפת מוסר.
אך הבן התעלם מכל הטפות המוסר ומהאזהרות שקיבל אביו, והמשיך בזממו. בהיותו אדם מבוגר, הוא המשיך ושקע בכל מיני פשעים. בכל פעם שנתפס, אביו שילם את הנזקים והצילו מעמוד התליה. אולם לבסוף הוא הובא לבית המשפט. אז, ביקש הבן שיורשה לאביו לבוא. כאשר האב הגיע שטוף דמעות, ביקש רשות לחבק את בנו (אגדות ימי הבינים, גרונד GRUND). 
שאלה: מה אמור לקרות עכשיו? כמה אפשרויות:
- האב יסלח לבנו.
- האב יתחנן אצל השופט עבור בנו.
- האב יחבק את בנו, אך יודיע לו שהפעם הוא יעניש אותו קשות.
- האב יקווה שהשופט יטיל על בנו עונש קשה שילמדו לקח לחיים.
- האב יבקש מהשופט שוב להיות סלחן, כדי שבנו לא יחזור על פשעיו.
וכן לגבי הבן:
- הוא יבקש סליחה מאביו. 
- הוא יבקש מאביו להצילו מעמוד התליה.
- הוא יודה לאביו על יחסו אליו.
- הוא יבטיח שלא לגנוב יותר.
- הוא יבקש מאביו ומהשופט להענישו קשות כדי לכפר על מעשיו.
- הוא יבקש להיענש כדי להוציא ממנו את החשק לחזור על פשעיו.
- האב והבן ייפרדו זה מזה, לפני הליכת הבן לבית הסוהר או לעמוד התליה.
עוד שאלה: על מי רובצת האשמה?
המשך הסיפור, האב חיבק את בנו, ואז בנו נישק אותו בפנים. הנוכחים נזפו בו: 
- גם הפעם, מן הסתם אביך היה מציל אותך מתליה!
- מגיע לו, השיב הבן, הוא האשם בהידרדרותי. הוא הראה לי דרך רעה. מעולם לא העניש אותי, אלא התיר לי לעשות הכל (אגדות ימי הביניים, שם).
אכן, הבן שלא נענש על עוונותיו, הוא זה שמתלונן על היד הרכה. בבית המשפט לא נידון האשם האמיתי, אלא הקרבן, שגם אחרי שגדל – הוא נותר קרבן. אמנם בכל שלב יש לו בחירה חופשית, והיה עליו לחזור בתשובה, אך אין זה משחרר את אחריותו של האב, משום "חושך שבטו, שונא בנו" (משלי יג כד). אמנם האב עשה הכל מטוב לב, אבל הדבר הכי טוב בעולם, הקיצוניות מזיקתו. יש לבנות איזון בין חופש וכפיה, בין מידת החסד למידת הדין, בין אהבה ומשמעת.
"ועתה שמע איך האהבה מקלקלת המעשים בעת שיגביר אהבתו על חכמתו, כי כמה מיני אהבות, זו משונה ביותר: האהבה האחד, האדם אוהב את בניו, מרוב אהבה אינו מייסרם ומדריכם לדרך טובה, ומניחם ללכת בשרירות ליבם הרע, ומזה יבוא היזק גדול" (אורחות צדיקים, שער האהבה).
"חושך שבטו (מונע שבט ביקורתו) – שונא בנו" (משלי יג כד), "סופו ששונא את בנו, שיראהו יוצא לתרבות רעה" (משלי, שם). "וכי יש לך אדם ששונא את בנו?! אלא מתוך שלא מוכיחו על דברי חכמים על דרך ארץ, נקרא שונא" (מדרש משלי, שם). וזה מה שקרה לאברהם אבינו ביחס לישמעאל, ליצחק אבינו ביחס לעשיו, ולדוד המלך ביחס לאבשלום ואדוניה (שמות רבה א א).


[[66. חופש הביטוי
ראובן פרסם בפייסבוק: שמעון הוא זה שגנב את חמישים השקלים.
תגובה: אסור לך לכתוב זאת.
- למה? אני בטוח במה שאני אומר.
- יש לך הוכחות?
- לא. אבל יש חופש הביטוי. אני בטוח שזה הוא. אז יש לי חובה לפרסם לכולם, שייזהרו.
ראובן צודק או לא? לא!
- לחופש הביטוי יש גבולות: חירותו של אדם מסתיימת איפה שהיא פוגעת בחירותו של הזולת.
- האשמה פומבית ללא הוכחה, היא רמיסת חזקת כשרותו של אדם, כל זמן שלא הוכח להיפך. חזקת חפות.
- גם אם בטוחים שהזולת עשה פשע והוא מסכן אחרים, קודם יש לדבר איתו. עיין כללי לשון הרע לתועלת בספר 'חפץ חיים'.
- האשמה או השמצה ללא הוכחה, היא גם עבירה על החוק, ואדם עלול בעצמו להיתבע בבית משפט ולהיענש.
אם כן, מה יעשה ראובן החושד בשמעון? יפעל בחכמה מבלי לעבור על ההלכה.
ואם אי אפשר? שב ואל תעשה עדיף, אין זו אחריותו.


[[67. שעיר לעזאזל
ראובן: מישהו גנב את הארנק שלי בזמן ההפסקה!
א. שמעון: זה לוי. אני ראיתי אותו נכנס לבניין.
ב. יהודה: כן, זה לוי. אתמול הוא לקח את המחק שלי ולא החזיר אותו.
ג. יששכר: ודאי שזה לוי, זה תמיד הוא.
ד. זבולון: אני בטוח שזה לוי. יש לו תמיד מראה מוזר עם משקפיו השחורים, הוא נראה כמו אחד שיש לו מה להסתיר.
שאלה: מה הבעיה בתגובות? הכללה, דעה קדומה, שמועה, שעיר לעזאזל?
תשובה: ארבעתם.
הכללה – כלומר הרחבה על מספר גדול של אנשים על פי אדם אחד, או הרחבה למצבים רבים של האדם על פי מצב אחד. אלו דבריו של יהודה: הוא לקח לי את המחק (ב). וכן של יששכר: זה תמיד הוא (ג).
דעה קדומה – היא דעה או החלטה מוכנה מראש, נקיטת עמדה קבועה. אלו דברי זבולון: יש לו מראה חשוד עם משקפיו השחורים, מראה חשוד (ד). אסור לשפוט אדם על פי מראה חיצוני. אדם יראה לעיניים וד' יראה ללבב. 
שמועה – אמירה שרצה בקרב הבריות ללא מקור ברור וללא ביסוס אמיתי. זו האמירה של שמעון: ראיתי אותו נכנס לבניין (א). אין לשפוט מהר, "הוו מתונים בדין". 
'שעיר לעזאזל' - הוא אדם שמפילים עליו את חסרונות הזולת, כמו דברי יששכר: זה תמיד הוא (ג). דעה קדומה ושמועה חסרת בסיס מובילות לשעיר לעזאזל.












[[68. מכה למעליב
ראובן לעג לשמעון שתמיד מגיע אחרון בריצה, וקרא לעברו: "שמנצי'ק"! שמעון נעלב ונתן בעיטה לראובן שהתחיל לבכות בקול. המורה העניש את שמעון לכתוב עשרים פעם: אסור לי להכות את חברי. אמר לוי: זה לא צודק, שמעון הוא הקרבן והוא זה שנענש. 
שאלה: מי צודק?
אולי ראובן 
     -  כי אסור להעליב.
- כי אין זו עבירה להיות שמן, ומותר לאדם להיות שונה.
- כי גם בלי זה שמעון כבר סובל מכך שהוא שמן ומגיע אחרון.
- כי מותר למי שמעליבים אותו להגן על עצמו.
- כי אם לא יגיב, ראובן ימשיך.
- כי זו סוג של הגנה עצמית.
- כי כתיבת עשרים שורות אינה מפצה את ראובן על הכאב.
- כי תגובתו הייתה ספונטנית.
אולי שמעון 
     – כי לומר רע על הזולת מכאיב לא פחות מאשר להכותו. אולי יותר.
- כי זה לא שייך להגנה עצמית.
- כי על עלבון אפשר להשיב בעלבון ולא במכה.
- כי ראובן הוא שהתחיל.
- כי אין אדם עושה דין לעצמו ולוקח את החוק לידיים, ואפילו בצדק. היה עליו לפנות למורה. אדם לא יכול להיות גם צד בסכסוך וגם דיין.
- כי תגובה ספונטנית אינה תמיד טובה.
- כי סוף סוף, ראובן אמר לו את האמת ולא שיקר. וכי יש לבנות את החיים על שקר? (אכן, ישנם מצבים יוצאי דופן בהם מותר לשקר ואף מצווה לשקר, כגון בשביל השלום, ובמיוחד שכאן לא נדרש ממנו לשקר, אלא רק לשתוק).
פתרון: יש כאן שתי עבירות נפרדות, שכל אחת צריכה התייחסות. ראובן צרך להיענש על שהעליב את חברו, ולבקש ממנו סליחה מול חבריו ששמעו זאת, ואף בפני כל הכיתה. אך גם שמעון צריך לבקש סליחה מראובן כנ"ל, כי היה עליו לפנות למורה ולא להכותו.

[[69. שוחד
ראובן רוצה להוסיף עוד קומה לביתו, אך החוק מגביל את גובה הבתים. לכן הוא הציע לראש העיר להעניק לו אישור מיוחד, ותמורת זאת הוא יתרום לו כסף שיעשה בו כרצונו לטובה. הוא סובר שהחוק חסר משמעות. 
תשובה: זו הצעת שוחד האסורה על פי תורה ועל פי החוק, וקבלת שוחד חמורה עוד יותר.










[[70. נימוס
טענות נגד נימוס:
- זו צביעות, היא יכולה להסתיר כוונות לרעה.
- זו דרך להרגיש שייכות לשכבה חברתית גבוהה, בניגוד לעם הפשוט, וזאת בעזרת עדינות חיצונית. 
- כללים ריקים שחוסמים את הספונטניות ביחסים חברתיים.
- כללים שרירותיים, שמותנים לפי הזמן והמקום ולכן הם תמיד יחסיים. 
- שיטה עבור האדם לטיפוח מראהו החיצוני, ובכך להציג מראה מכובד שלא תמיד מבטא באמת את עולמו הפנימי.
- חוסר נימוס הוא דרך למחות כלפי רודנות חברתית.
- צריך סבלנות כלפי הזולת ולא לכפות עליו דפוסי התנהגות.
שאלה: אז, האם יש בכלל ערך לנימוסים והליכות? כן!
-  בכך האדם אינו נותן ביטוי חיצוני לרגשותיו, ובכך הוא מאפשר לזולת לחוש בנוח.
- יש בכך שליטה על דחפים ויצרים. חינוך לשליטה עצמית.
- כבוד עצמי.
- שמירה על מרחק מהזולת, שלא יחדור לסביבה האינטימית של האדם, ואז יפריז בשליטתו עליו.
- נשק נגד אלימות, בין שהוא התוקף או הקרבן.
- שימת לב לזולת ולקשרים החברתיים.
- תועלת: לפעמים בקשה מתקבלת בהיותה מנוסחת בנימוס.
דוגמאות של נימוס:
- קימה כאשר המורה נכנס לכיתה.
- אמירת שלום לכל אדם.
- אמירת בבקשה או תודה.
- הימנעות מרעש בלילה (זה גם אסור על פי החוק).
- לא להניח את הרגליים על ספסל האוטובוס או הרכבת (זה גם אסור על פי החוק, כאשר הנעליים מלוכלכות). 
- מתן מקום באוטובוס בעת שנכנס אדם זקן, או אישה בהיריון וכל המקומות תפוסים (זה גם חסד).
- אמירת שלום לשכן שפוגשים ברחוב.
- לא לאחוז בשתי ידיים את המעקה במדרגות הנעות, זה מונע מאנשים שממהרים לעקוף. 
- לא להדביק גומי לעיסה על המושב ברכבת או באוטובוס (זה גם אסור על פי חוק).
- זריקת פסולת על המדרכה.
- לא לדבר בפלאפון סלולארי בקולי קולות ברכבת או באוטובוס (זה גם אסור על פי חוק).
- להגיע בזמן. האמירה האהובה על המלך הצרפתי לואי ה15 הייתה: הדייקנות היא נימוס המלכים.

[[71 מילה טובה
המלך הבטיח לתת את ביתו לכלה, למי שיצליח לחדור לארמונה של המכשפה הנוראה. מאות לוחמים ניסו את כוחם בהתמודדות באתגר: לשבור את השער בעזרת איל ניגוח ענק, לירות בו בתותח, לבנות מגדל עץ הנע על גלגלים כדי לחדור מלמעלה, להצית אש ועוד. אך בכל פעם נשקם מתהפך כנגדם, כי המכשפה ממציאה טכניקות מתוחכמות כנגדם.
והנה, אל מול לעג ההמון, ניגש בחור צעיר לבדו, משליך לקרקע את סכינו ונגש ללא שום נשק (המכשפה. מישל אוסלו. MICHEL OCELOT).
שאלה: מה יעשה הבחור?
- יפיל את הדלת בקסם?
- ילחץ על כפתור סמוי ויפתח את השער?
- יאמר למכשפה שהוא מכשף ידיד מארץ רחוקה?
- יציע לה מתנה תמורת פתיחת הדלת?
המשך:
הוא דפק על הדלת ושאל: אני יכול להיכנס? המכשפה אמרה לו: אתה הראשון שחושב לבקש ממני רשות להיכנס לארמוני. שמחה המכשפה על הביקור, הורידה את המסכה שלה, והובילה את הבחור לביקור בארמון. הבחור גילה שהיא מאוד נחמדה. וכאשר שלוחי המלך הודיעו לו שהוא זכה ביד ביתו, הנסיכה, אמר הבחור: תודה למלך, אך אני החלטתי להתחתן עם המכשפה (המכשפה, מישל אוסלו). 
תשובה: מילה טובה של הבחור, שהיה אדם שקט, אוהב שלום, מחושב, אמיץ יותר מעוצמת הלוחמים האלימים, ומגלה פרצופה האמיתי של המכשפה. ואכן, המכשפה נפלה בקסמי הנימוס והכבוד של הבחור, ופתחה לפניו את כל השערים.
אכן, אדם דווקא רגיש לנימוס במצבים שהוא סבור שלא יפגוש בו.



[[72. בטיחות
הסיר מנגן! קרא משה הקטן בן השלוש. כדי לשמוע יותר טוב את השיר, הוא נעמד על קצות הרגליים וניסה לתפוס את ידית הסיר שבלט מן הכיריים. למזלו, אהרן אחיו הגדול בן השבע, הגיע בזמן...
שאלה: מה עשה אהרן? האם ההורים אשמים? האם חובה לשמור על הילדים בצמר גפן? האדם צריך לחנוק את הסקרנות של הילד?
תשובה: אהרן סובב את ידית הסיר פנימה, או שתפס את משה. יש לפתח את הסקרנות המדעית של הילדים, אבל דווקא בגלל זה, יש להיזהר במקביל, מכל מקור של סכנה. הסיר היה עלול להתהפך עליו ולגרום לו כוויות חמורות.
כמו כן, יש לכסות שקעים חשמליים עם כיסוי מיוחד כדי שלא ידחפו פנימה חפצי מתכת. יש לסגור היטב חומרים מסוכנים. יש לחגור היטב את הילדים ברכב ולא לנסוע בלא מושב בטיחות. אין זה פחד אלא זהירות. אין להיות אנוכי ועצלן.

[[73. איומים
ראובן הודיע לשמעון, שאם לא יגנוב מאביו כסף כדי להביא לו – הוא יחכה לו ביציאה מבית הספר עם קבוצת חבריו הבריונים והם יעשו איתו חשבון. אכן, שמעון רועד מפחד. לוי שמע את כל השיחה, אך הוא בעצמו אחוז פחד, וברור לו שאם יעשה דבר, הוא יחטוף בעצמו. 
שאלה: האם הוא חייב להציל את חברו על חשבונו? מי קודם, הוא או חברו? והאם לדווח על כך זה לא לשון הרע?
תשובה: "לא תעמוד על דם רעך", זה להושיט עזרה למי שנמצא בצרה, והרמב"ם כותב שזה גם כולל את מי שיודע ולא בא להעיד, כלומר, לא רק סכנת נפשות, אלא אובדן כסף. וכן במקרה שלנו, שמדובר בסכנת סחיטה כספית או במכות. אמנם בסכנת נפשות ממש יש מחלוקת הפוסקים, אם אדם צריך להסתכן כדי להציל את חברו. רבנו הרב צבי יהודה מכריע כפי הדעה שחייב להסתכן (לנתיבות ישראל, מאמר למצוות הארץ). אבל כאן, כאמור, אין סכנת נפשות.   
הפתרון הוא: לדווח לאדם בוגר שהוא נותן בו אמון, כגון אביו, או אביו של שמעון, או מנהל בית הספר, ויבקש ממנו שלא ייתן אף רמז שיאפשר לזוממים רע לנחש ממי בא אליו המידע. 
כמובן, אין זה בגדר איסור לשון הרע, כיוון שזה לתועלת. אסור להיות אי-אכפתי ביחס לזולת. אם ידוע שהוא בסיכון מסוים, יש להיכנס בעצמו לאותו הסיכון עבורו, אף שכמובן עדיף להיעזר בבני ברית שונים.


[[74. ביקורתיות או תמימות
שאלה: מה עדיף, ביקורתיות או תמימות? אם נהיה כל הזמן בראייה ביקורתית על כל דבר, זה יהרוס את הספונטניות של החיים, את הטקסיות של החיים, את הנעימות של החיים, ויסבך כל דבר אפשרי. מאידך, תמימות יכולה להיות נאיביות שטחית, אף שנאמר "תמים תהיה עם ד' אלהיך".
תשובה: עם ד' יש להיות תמים. עם אנשים יש להיות ביקורתי ולא נאיבי. 
דוגמאות לכך:
דוגמא א: ז'ול רומן JULE ROMANIS מצטט כיצד בשנת תרס"ח הוציאו כל כך הרבה מיליוני דולרים לבניית רכבת תחתית בפריס, כאשר מובן מאליו, שבעוד עשר שנים, מחצית התחבורה בעיר תתבצע בעזרת הליקופטרים ("אנשים בלי רצון טוב"). אכן, המובן מאליו אינו תמיד אמת.
דוגמא ב: החיילים הגרמנים יצאו לקרב בשנת תרע"ד ברוח מרוממת, משוכנעים שהמלחמה תהיה חוויה שמחה ובעוד שישה שבועות הם כבר ישובו הביתה מנצחים. כך סברו גם חיילים צרפתים רבים. לבסוף מלחמת העולם הראשונה ארכה ארבע שנים, והייתה נוראה לא רק לגרמנים או לצרפתים, אלא לכל המדינות המעורבות (עיין ספר אורות למרן הרב קוק, המלחמה, ח). 
דוגמא ג: לפני כחמש מאות שנים, גליליאו אמר שכדור הארץ מסתובב סביב לשמש, בעוד שכולם סברו להיפך, שהרי עינינו רואות וחושינו מעידים שכדור הארץ יציב והשמש היא זו שמסתובבת.
מסקנה: תמיד יש לחקור כל דבר, גם המובן מאליו, וגם אם נראה שמיליוני אנשים עושים אותו. 



[[75. האם לשקר?
בהיותו ילד קטן, ג'ורג' וושינגטון שאחר כך נעשה לנשיא ארצות הברית, קיבל במתנה גרזן קטן. הוא כל כך שמח בו, שהתהלך בכל מקום והיכה בכל הנקרה בדרכו. בגינה היה עץ תפוז, שהיה העץ הכי אהוב על אביו. גם אותו הוא היכה, עד שהיה ברור שזה היה סופו של העץ.
- ג'ורג', אמר אביו, אולי אתה יודע מי הרס את עץ התפוז? אני רוצה להענישו קשות, כך שלא ישכח זאת לעולם.
הילד תהה במחשבתו זמן מה... (קריאות שעוטפות ג'אן מארי גייאו JEAN GUYAU-MARIE).
שאלה: במה הרהר הילד? האם כדאי לו להודות או לשקר? אם יודה, הוא יקבל את העונש החמור שאביו איים עליו. אולי יכה אותו באלימות. זה גם יגרם לאביו עגמת נפש, לדעת שבנו מתנהג כפרא. אולי ישקר, ודי בכך שלא יחזור על איוולתו לעתיד. ומה ירוויח אביו בידיעה שהוא עשה זאת?! אדרבה, זה יסכסך בניהם. אם יודה, מעתה אביו יחשוד בו בכל נזק שיקרה.
המשך:
-  איני יכול לשקר אבא, אמר ג'ורג', אתה יודע שאיני יכול לשקר. אני הוא שקטעתי את העץ בגרזני הקטן. הענש אותי. 
- בוא בזרועותיי, בני. טעות גדולה עשית בכך שפגעת בעץ המועיל שנטעתי. אבל ג'ורג', באומרך את האמת, שילמת אלף מונים. אומץ ליבך וכנותך שווים יותר מאלף עצים, אפילו אם עליהם עשויים מזהב ופירותיהם מכסף (שם).
שאלה: האם הוא מחמיר? האם הוא רך? האם הוא אוהב את בנו? האם הוא אוהב את העץ?
תשובה: הוא גם בעל לב טוב, גם מחמיר וגם רך. הוא תובע מבנו התנהגות ללא רבב ולכן הוא מחבק אותו על אומץ ליבו. הוא אוהב את בנו והוא אוהב את העץ, אך מידת האמת של בנו חשובה בעיניו יותר מאשר הנזק שהוא גרם לעץ. 
ייתכן שאם הוא היה אדם אלים, הבן היה נאלץ לשקר. אך הואיל והוא טוב לב, גם כאשר יהיה בעתיד נזק והבן יאמר שהוא אינו אשם – אביו יאמין לו, משום שהוא הוכיח שאהבת האמת גוברת אצלו על פחד העונש. אכן, הוא היה זקוק לאומץ רב כדי לומר את האמת, אך בעתיד הוא יבוא על שכרו, כי רכש את אמון אביו.



[[76. הודאת הרוצח
המשטרה מצאה את גופתו של ראובן שנרצח. אין שום רמז מי הרוצח. המשטרה החלה לחקור את סביבתו, והסתבר שהוא היה עם שרה. המשטרה חקרה אותה, אך לא הצליחה להוציא ממנה הודאה ברורה, אלא מסתבר ששרה עזבה את החבר שלה שמעון לפני שלושה שבועות. המשטרה פנתה לחקור את שמעון – אך אין שום רמז. על כן, היא חקרה את אביו של שמעון, לוי, שאחר חקירה של שלוש שעות נשבר והודה שהוא הרוצח. 
העילה לרצח: כעס על ראובן שגנב את שרה מבנו שמעון, שחפץ לבנות את ביתו איתה.
שאלה: האם זו הוכחה? הרי הוא הודה, ואם כן הכל ברור, וגם הנימוק ברור.
תשובה: לא. בדיני נפשות אין ערך להודאה. אין אדם משים עצמו רשע. מאידך, בדיני ממונות יש ערך להודאה: "הודאת בעל דין כמאה עדים דמי", אבל לא בדיני נפשות. אולי יש לו סיבה להודות...
הרמב"ם ב'פירוש המשניות' מנמק: אולי נמאס לו מחייו, וזו הדרך שלו לשים להם קץ. אולי באמת הבן הוא שרצח והאב מודה כדי לחפות עליו. או אולי סיבות אחרות. בימות הביניים היו מוציאים הודאות בעזרת עינויים, וגם כיום קיימות דרכים לא כשרות להוציא הודאה. בשביל הודאה, יש צורך בהוכחות ברורות לחלוטין, ובלעדן יש לחשוד בחזקת כשרות, חזקת חפות.
שאלה: אבל ייתכן שהמודה הוא האשם, אז משחררים את האשם?
תשובה: יותר טוב שישחררו מאה אשמים, מאשר שייענש אחד חף מפשע (רמב"ם). יותר טוב עשרה רוצחים משוחררים, מאשר אחד חף מפשע בבית הסוהר (גיתה). אנו מצווים להעניש רק כאשר אנו בטוחים, לא מספק. את השאר ישלים ריבונו של עולם.



[[77. עורך דין
משאית דלק החליקה בסיבוב בכביש, והתלקחה. עקב זה עלו הבתים של ראובן ושמעון באש. הביטוח שילם מיליון שקל לראובן, ושני מיליון שקל לשמעון שלקח עורך דין במאה אלף שקל.
שאלה: האם יש כאן שוויון וצדק? האם לעשירים יש פריבילגיות? האם נכון לומר שכולם שווים בפני החוק? האם אין כאן עוול?
תשובה: יש שוויון בפני החוק, אך אין צדק חלוקתי. יש עשירים ויש עניים, כולם רשאים לקחת עורך דין טוב, אך לעניים אין יכולת. אמנם עני רשאי ליהנות מתנאי הסיוע המשפטי שמספק לו עורך דין בחינם, אבל זה לא עורך דין מהשורה הראשונה. רבות מתוצאות המשפט תלויות בכישרון של עורך הדין.
שאלה: אם כך, אז אין חוק אחד לכולם. עורך הדין משפיע רבות, ושוב יש יתרון לעשירים בבית המשפט. 
תשובה: "אל תעש עצמך כעורכי הדיינים". יש צד איסור בעורך דין. עורך דין מותר רק כדי להציל עשוק מן העושק, אך לא כדי לעזור לו להשיג מה שלא מגיע לו. ורק כאשר העשוק אינו יודע להתבטא, עורך הדין משמש לו כפה. 

[[78. שוויון בלימודים (א)
ראובן התקבל ללימודים במכללה, אבל משום שאין לו כסף לכך, הוא ויתר. 
שאלה: אם כן, אין שוויון בחוק?
תשובה: כולם שווים בפני החוק, אך לא כולם שווים ברכוש. אמנם תלמיד עני יכול לקבל מלגה ואף הלוואות לימודים בתנאים טובים. אבל זה לא תמיד מספיק, שהרי עליו גם לפרנס את עצמו, ולפעמים אף את אשתו או הוריו. אכן, כולם שווים בפני החוק, אך אין זאת אומרת שהם שווים בעושרם.

[[79. שוויון בלימודים (ב)
בנו של ראובן ובנו של שמעון לא התקבלו ללימודים בתיכון בעל רמה גבוהה. ראובן כועס מאוד. הוא חושב שזה טבעי שבנו של שמעון לא התקבל, בגלל שהוא פועל בניין פשוט, אבל הוא חבר כנסת, ולכן סירוב זה לא ייתכן. הוא הודיע למנהל התיכון, שלטובת המוסד שלו, כדאי להם לקבל את בנו.
שאלה: מי צודק?
תשובה: אי אפשר להעניק טובת הנאה לתלמיד, בגלל מעמדו החברתי או הכלכלי של אביו. צריך שוויון בלימודים. אסור למנהל להיכנע ללחץ, שהוא כמו שוחד.

[[80. טרמפים
אני נוסע הרבה בטרמפים. יש שעוצרים לי ויש שמתעלמים ממני כאילו איני קיים, אף שיש להם מקום ברכבם. זה מרגיז ומאכזב אותי. אם יש להם רכב, מה אכפת להם לעזור לזולת?! מה זה עולה להם?!
סיפור:
נסעתי בטרמפים ממטולה ועד אילת, 78 טרמפים, לקח לי שבועיים. מעולם לא ראיתי את זה כדבר טבעי, שרכב יעצור ויסכים להעלות אותי. מעולם לא קיללתי נהג שלא רצה לקחת אותי. אבל קרו לי 78 ניסים ובכל פעם הייתי מופתע. תודה רבה 78 פעם. תודה לחברים שעשו איתי חסד. תודה על לחיצת המעצור, על האור הצדדי המהבהב באהבה על הדלת הפתוחה לידידות.
תשובה: הנושא נחלק לשני חלקים: מצד הנהג ומצד הטרמפיסט. הנהג חייב לעצור מדין חסד, אלא אם כן יש לו עילה מיוחדת, כגון, לנהל שיחה חשובה ודחופה עם אשתו ברכב.
הטרמפיסט אינו יכול לבוא בדרישות ובטרוניות. יש תחבורה ציבורית. מצדו הוא אינו יכול לדרוש חסד. ואדרבה, עליו לגלות הרבה הכרה בטוב ובחסד שנתנו לו.
כמובן, יש להיזהר שלא לעלות על רכב אם לא בטוח שהנהג אינו מחבל. וכמו כן, לבחורה לא לעלות אם הנהג לא נראה אדם הגון.
אך סך הכל, אהבת הבריות מתגלה בעזרה, סימפטיה, טוב לב, ובכל מיני טובות לאנשים לא מוכרים, לא מתוך צפייה לתמורה, אלא לשם שמים.



[[81. נוער מעורב
ראובן: תמיד אותו דבר! כבר עשר דקות אנו מחכים לה! כל פעם היא גורמת לנו לאיחורים.
שמעון: בנות, לא צריך יותר לצרף אותן כאשר אנו הולכים לטיפוס הרים. 
לוי די נבוך. אינו אומר כלום. עושה את עצמו כאילו הוא קושר שרוכים. הוא פוחד מראובן שתמיד מתנהג כאילו הוא מנהיג הקבוצה.  
סוף סוף, שרה מגיעה לפסגת הגבעה.
ראובן: נו, מהרי, החלטנו להמשיך שמאלה.
שרה: מי החליט?!
ראובן: אנחנו.
שרה: לא אני.
ראובן: לבנות אין מה להתערב בהחלטות. ראי את לוי, הוא פה כבר עשר דקות. 
שאלה: האם ראובן צודק, ואין לצרף בנות לקבוצה?
תשובה: אין לצרף בת לקבוצה מסיבה הלכתית של צניעות, אך לא בגלל נימוקיו של ראובן שהוא בעל עמדה שובניסטית, כאשר הוא מכליל שתמיד בנות הן שמאחרות. האמנם, האם כל הבנות הן כך, ואין להן להשתתף בהחלטות? האמנם רק בנים מחליטים, והיה לשרה להגיע בזמן? האמנם זכות ההחלטה לכיוון המסלול שמורה לאלו שצועדים מהר?! אכן, הוא מפגין זלזול.
המשך הסיפור:
שרה: אבל, לוי, לא הסברת להם?!
לוי: לא.
ראובן: להסביר מה?
לוי, תוך כדי גמגום נבוך: זו אמת, פיגרתי מאוד מאחור, אז שרה חכתה לי, ולקחה מהתיק שלי מחצית מדברי שהיו כבדים מידי. זאת הסיבה שעליתי מהר יותר ממנה.
שאלה: האם ללוי יש הכרת הטוב לשרה?
תשובה: אולי. אבל היה לו לחכות לשרה ולקחת חלק ממשאה הכבד. אך הוא חשש מלעג חבריו, אם לא יעלה מהר יותר ממנה. אולם, הוא גם יכול היה להודות ספונטנית לחבריו ששרה עזרה לו, אך הוא חשש מלעג חבריו, שהיו אומרים: הוא מבקש מבת שתעזור לו...
שאלה: מה היו צריכים שלושת הבנים לעשות?
תשובה: במקום לזלזל בבנות, לשאול את עצמם למה שרה מטפסת לאט? ולעזור לה בשעת הצורך, ולתת לה לנוח קצת בפסגת הגבעה. כך היה נעים לכולם.
סיכום: אסור להפלות אנשים על רקע גזע, מקצוע, תרבות, מראה פיסי, שייכות פוליטית ומין. במקום תחרותיות והתנשאות, יותר טוב ויותר נעים להתנהג בעזרה הדדית או ענווה. וכמובן, על פי ההלכה חברה מעורבת אסורה.

[[82. המעין היחיד
שאלה: בעיר אחת יש מעין וגם בעיר הסמוכה משתמשים בו, מה יהיה הדין אם יש מחסור במים ויש מים רק לעיר אחת?
תשובה: אנשי אותה עיר ישתו, כי חייך קודמים לחיי חברך (נדרים פ ב).
שאלה: אם יש די מים עבור שתי הערים, האם גם מותר לאנשי העיר לעשות כביסה, ובגלל זה לא יהיו מים לאנשי העיר השנייה לשתות?
תשובה: מחלוקת. יש תנא שאומר ששתיית העיר השנייה קודמת לכביסה של העיר הראשונה, ויש תנא שאומר שגם הכביסה קודמת, מכיוון שבגדים מלוכלכים עלולים לגרום למחלות, אם כן גם זה פיקוח נפש, אך לפי הדעה הראשונה, זה פיקוח נפש רחוק והוא נדחה מפני פיקוח נפש מידי. זאת ועוד, הם יכולים לחפור כדי לחפש מעיין בעירם או לעבור לעיר אחרת (שם. אנציקלופדיה הלכתית רפואית ד עמ' 847-848).



[[83. תרומת דם
שאלה: האם יש חובה משפטית לתרום דם?
תשובה: לא.
שאלה: האם אפשר לקבל כסף על תרומת דם?
תשובה: זו מתנת חינם. אלו אנשים ונשים שתורמים קצת מדמם מתוך טוב לב.
שאלה: יש חובה הלכתית לתרום דם? הרי התרומה מבזבזת זמן וגורמת לכאב וחולשה. 
תשובה: כן. "לא תעמוד על דם רעך". אמנם הריע אינו עומד כאן לפנינו, אך ברור שהוא נמצא במקום כל שהוא, והדם מגיע מיד למי שצריך. בכלל, זה חסד גדול. הגדר של חובת חסד, הוא לפי יכולת הנותן ולפי צורך המקבל. כאן הנותן מפסיד מעט והמקבל מרוויח הרבה מאוד. 
שאלה: האם זה בעילום שם? למה?
תשובה: כן, כך יותר פשוט, יותר נעים, ויותר לשם שמים. אך עקרונית אין מניעה שזה יהיה ידוע כמו בתרומת כליה. 
שאלה: האם יש הגבלות? 
תשובה: הגבלות גיל והגבלות דרישות התורם, והגדלת תכיפות התרומה.
שאלה: האם יש סיכון לנתרם לקבל מחלה שעוברת בדם?
תשובה: ודאי שלא. הדם נבדק בקפידה.
שאלה: האם גם התורם יכול להרוויח מזה?
תשובה: כן. מלבד כיבוד קל אחרי התרומה, אם יש לו מחלה, מודיעים לו על כך. אבל העיקר, שהוא מרוויח מצווה גדולה.





[[84. ניצול ילדים
שאלה: האם מותר לקנות מוצרי יבוא שמופקים בעזרת העסקת ילדים במדינות העולם השלישי?
נימוקים בעד: 
- אני לא חייב לבדוק מהיכן התוצרת באה.
- זו לא אחריותי, זו אחריות היבואן.
- עד שאני דואג לגויים, עלי לדאוג ליהודים.
- ואם לא אקנה – ניצול הילדים ייפסק?
נימוקים נגד:
- זו שערורייה ועוול שאחוזים גדולים של ילדים נאלצים לעבוד במקום ללכת לבית הספר. 
- כאשר הילדים גדלים, אין להם הכשרה מקצועית ושוב הם מנוצלים וסובלים כל עבודה.
- גם גויים הם בני אדם בצלם אלוקים.
- זה דבר בלתי חוקי, ואסורה להיות פגיעה בזכויות הילדים לבית ספר.
תשובה: מרן הרב קוק בספר 'עין איה' הסביר בעניין מעשר עני, שחובה לעזור קודם למשפחה, ורק לאחר שחובה זו התמלאה, אפשר לעזור לכל עם ישראל, וכאשר אין אדם מישראל הזקוק לסיוע, אז יש לעזור לכל המין האנושי, וסוף סוף, כאשר זה נעשה, אז נתרום לבעלי החיים. אין זה אומר שיש להיות שותף לעוול שנעשה למין האנושי. אנו אוהבים את המין האנושי, כפי שאנו אומרים כל יום בסיום תפילתנו ב"עלינו לשבח". נכון שאדם פרטי שנמנע אינו משפיע כלום, אך פרוטה לפרוטה מצטרפת לחשבון גדול, ומאמץ קטן למאמץ קטן מצטרף לשינוי גדול. 




[[85. ספינת תסאוס
הגיבור האגדי היווני תסאוס נסע רבות בספינתו. כל פעם שחלק מהספינה התקלקל, החליפו אותו בחדש, עד שבסוף הוחלפו כולם. האם זו אותה ספינה או ספינה אחרת? כך מזכיר פלוטרכוס, PLUTARCH.
ניסוח כללי: האם זהותו של דבר נשמרת אחרי שינוי כל מרכיביו.
נוסח אחר: הגרביים של הפילוסוף האנגלי ג'ון לוק: כל פעם שהתגלה חור תפרו חתיכת בד עד שבסוף הוחלפה כל הגרב. האם זו עדיין הגרב הראשונה.
שאלה נוספת: את כל החלקים הישנים של ספינת תסאוס שמרו במחסן ואיתם הרכיבו ספינה. שמא זו הספינה המקורית.
תשובה: תלוי איך מגדירים את הספינה, בחומר או בתפקוד. אם זה החומר אז זו הספינה שהורכבה מהחלקים הישנים. אם זה התפקוד אז זו הספינה הישנה על אף שהוחלפו כל חלקיה. ואכן, הספינה היא התפקוד.
נוסח אחר, אמר הפילוסוף היווני הרקליטוס: 
"אין נכנסים לאותו הנהר פעמיים, שהרי המים זורמים".
תשובה: אלו לא אותם המים, אבל זה אותו הנהר. אם אדם מברך על כוס מים, והם נשפכו, והוא לוקח כוס מים חדשה, עליו לברך שוב, כי לא הייתה כוונתו על הכוס החדשה, אלא אם כן היו לפניו שתי כוסות והוא התכוון לשתות את שתיהן, אז אינו צריך לברך על השנייה. אז כיצד יברך אדם השותה מן הנהר? הרי עד שיגמור לברך, המים כבר זרמו והוחלפו במים אחרים? תשובה: הוא יודע מראש שהמים זורמים, ודעתו על המים שיהיו כאשר יגמור לברך וישתה מהם.
השלכה אנושית: 
האם האדם הוא אותו אדם בגיל עשרים ובגיל שנתיים, הרי כמעט כל תאי גופו התחלפו?
תשובה: זה אותו אדם, אמנם לא במובן החומרי, אבל במובן האישיותי התפקודי. 
נוסח אחר: אדם אינו יצור נקודתי חולף אלא סכום של כל מה שעבר עליו.
בעם ישראל אנשים מתים ואנשים נולדים, ובמשך כמה עשרות שנים כולם התחלפו. האם זה אותו עם ישראל? כן. דור הולך ודור בא ועם ישראל לעולם עומד.
דוגמא נוספת, יש שיטה להכשיר מקווה שנקראת בור זריעה. זאת מקווה קטנה צמודה למקווה העיקרית עם מי גשמים, מזרימים מים לבור הזריעה, הם "נזרעים" לתוך בור הזריעה, נעשים כשרים, ועקב הצפה, נשפכים לתוך מקווה הטבילה. אבל אחרי כמה דקות כל המים של בור הזריעה הוחלפו במים חדשים.
תשובה: זו מחלוקת ראשונים. יש אומרים, שאין להזרים לבור הזריעה אלא פחות ממחצה, ויש אומרים שאפשר להזרים כמה שרוצים, כי טיפה הולכת וטיפה באה, ובור הזריעה לעולם עומד.

 נספח בעניין אוצר הזריעה
אחת השיטות להחלפת מים במקווה היא אוצר זריעה. ממלאים את האוצר ארבעים סאה מי גשמים בעונת החורף, לאחר מכן מזרימים מים מן הברז הרגיל לאוצר, והם "נזרעים" בתוכם, ונעשים כשרים כמותם, ומשם נשפכים למקווה. אמנם לדעת הראב"ד והרמב"ם, הרוב חייבים להיות מהמים המקוריים 21 סאה, והמים השאובים 19 סאה, אך אם המים השאובים הם רוב, האוצר פסול (בעלי הנפש לראב"ד שער המים. רמב"ם, הלכות מקוואות ד ז. ש"ך יו"ד רא ס"ק מא-סג). 
אבל לפי רוב הראשונים, אפשר להוסיף כמה מים שרוצים, אפילו אוזלים המים המקוריים לגמרי, אפילו אלף פעמים, כיוון שהמים הנכנסים נזרעים ומקבלים תכונת המים שבאוצר (רש"י, ר"ת, ר"ש, רא"ש, טו"ר, רמב"ן, רשב"א, ריטב"א, וכן נפסק בשו"ע, יו"ד רא כד).


[[86. בינה מלאכותית
שאלה: שמעתי שתיאורטית אפשר לבנות מחשב שיכול לענות על כל שאלה כמו אדם, ולבדוק זאת ב"מבחן טיורינג" TURING. לפי זה אפשר לבנות מחשב שיהיה בן אדם, או לחילופין האדם אינו אלא מחשב.
תשובה: לא נכון. למחשב אין תודעה, אין מצפון, אין כוונה, הוא רק פועל על פי תוכנות. מה שהתברר בניסוי המחשבי של החדר הסיני על ידי ג'ון סריל JOAN SEARLE , שאדם בחדר סגור שאינו יודע סינית, יכול ללמוד בעזרת אלגוריתם להשיב בסינית. ובוודאי שאין למחשב נשמה מטאפיזית.


[[87. מי ברגל מי ברכב
- שלום, רציתי שנלך יחד לעבודה אבל לא ראיתי אותך יוצא מן הבית.
- שלום, אכן אני נוסע ברכב.
- יותר טוב ללכת ברגל, זה חוסך פקקים וזיהום אוויר!
- אל תיהיה לי מחוקק אוניברסלי, קניתי רכב לא כדי שישכב בחניה, אלא כדי לחסוך זמן.
טיעונים בעד נסיעה ברכב:
- זה רכב שלי, קניתי אותו במיטב כספי, מותר לי להשתמש בו בלי נקיפות מצפון.
- זה חוסך לי זמן, ואין לי זמן רב פנוי.
- אני לא מפריע לאחרים לעשות כרצונם, אז שלא יפריעו לי. יש חופש במדינה הזו.
טיעונים בעד הליכה ברגל:
- נסיעה ברכב גורמת לפקקים שמציקים לכולם.
- רכבים מזהמים את הסביבה.
- זה תורם להתחממות הגלובלית שמאוד מזיקה לאיכות החיים העולמית.
- זה בזבוז כסף שאפשר לתת לעניים.
מסקנה:
 כל אדם הוא בן חורין אבל יש לו גם אחריות כלפי הכלל. לכן נסיעות קצרות יש ללכת ברגל (אפשר לנעול נעלי התעמלות) או באופניים. זה ישחרר פקקים לאלה שחייבים לנסוע ברכב בגלל המרחק ונסיבות חירום. גם הנוסעים למרחק יעדיפו במידת האפשר תחבורה ציבורית, רכבות ואוטובוסים. הליכה ברגל או בתחבורה ציבורית, לאו דווקא אורכת הרבה יותר זמן, ואפשר בזמן הנסיעה ללמוד תורה או לעשות חשבון נפש. הליכה ברגל או באופניים היא מאוד בריאה.




[[88. חסכון במים
- למה אתה משאיר את הברז פתוח בזמן שאתה מצחצח שיניים?
- אני משלם על המים, ומותר לי להשתמש בהם כאוות נפשי. ובכלל, זה גרושים ויש מים כמה שרוצים.
שאלה: האם הוא צודק?
תשובה: לא. 
1. נכון שהמים שלו והוא משלם עליהם, אבל לאדם יש גם אחריות על אחרים.
2. מקורות המים אינם אין סופיים גם בעולם וגם במדינת ישראל. בעולם יש כמיליארד אנשים בלי מי שתייה נקיים. בארצנו, מקורות המים מידלדלים ויש הכרח בהתפלת מים או מיחזור בדרכים שונות.
3. כמובן, אין הכוונה רק לצחצוח שיניים, אלא לשטיפת כלים, השקיית גינה, שימוש בניאגרה לבית שימוש.
סיכום: תודה לד' שבמדינתנו יש לנו מי שתייה ללא הגבלה וכן לצרכים אחרים, אך אין לבזבז אף טיפה.

[[89. לכלוך רשות הרבים
ראובן גמר את הכריך שלו וזרק את הנייר המוכתם על המדרכה.
שמשון: ראיתי אותך! אסור. אתמול השכן צעק עלי כי זרקתי צ'יפס על הדשא שלו.
ראובן: שכנך צדק, אסור לך ללכלך את רשותו הפרטית אבל הרחוב שייך לכולם, גם לי, וזה גם נותן עבודה לפועלי הניקיון.
מי צודק?
כמו שאסור ללכלך את רשות היחיד, אסור ללכלך את רשות הרבים, הוא לא שייך לך אלא לכולם. הרשויות עשויות להטיל עליך קנס עקב פגיעה בניקיון רשות הרבים.
מישהו משלם על ניקיון רשות הרבים, כלומר כל האזרחים דרך תשלום המיסים.
זה מעליב את פועל הניקיון שהוא צריך להרים נייר שאתה זורק, בהתנהגך כמו רודן, מתנשא הרגיל שעבדים ישרתוהו. 
פועל הניקיון מיועד לנקות לכלוך שמצטבר מעצמו שלא באשמת ההולכים והשבים. הוא לא עבד שלך. 
התנהגות כזאת מוגדרת בהלכה: לא תעביד את רעך בפרך, גם פרך גופני, גם פרך נפשי. מעליב.

[[90. יחס לערבים
בא אדם להתקבל אצלי לעבודה. הוא היה נראה אדם טוב ומנוסה בעבודה. אך כאשר שאלתי לשמו, התברר שהוא ערבי הגר ביהודה ושומרון. הודיתי לו בנימוס ושלחתיו לנפשו, אני לא מעסיק ערבים.
- ולמה? גם הוא בן אדם כמונו.
- ודאי, אך הוא מחבל, לא כמונו.
- זו הכללה גזענית, לא כל הערבים הם מחבלים, רק מעטים מהם.
- גם אם זה סיכון נמוך, איני מוכן לקחת על עצמי.
- סיכון כזה גם קיים כאשר אתה הולך ברחוב ראשי בעיר. וכן כאשר אתה נוסע ברכב ונהג ממול עלול לסטות ממסלולו.
- גם אם אינו מחבל אך בליבו הוא תומך במחבלים. בליגה נגד השמצה, מדווחים שהאחוז הכי גבוה של אנטישמים הוא ביהודה ושמרון, 97%.
- לא כל אנטישמי תומך במחבלים. הוא אינו אוהב יהודים, אך לא עד כדי כך שרוצה במותם.
- ייתכן, אבל למה שאעסיק אנטישמי?!
- אולי הוא אנטישמי מחוסר הבנה, בחושבו בטעות שלקחנו ממנו את יהודה ושומרון.
- גם לפני מלחמת ששת הימים המצב היה גרוע.
- אולי הוא חושב שבמלחמת השחרור לקחנו ממנו מדינה?
- גם לפני מלחמת השחרור כשלא הייתה לנו מדינה, הם עסקו בטרור בלי סוף, כגון מאורעות תרפ"ט ועוד.
- אולי הוא חושב בטעות שהתנועה הציונית באה לגנוב ממנו את ארצו?
- אתה מאוד מתאמץ ללמד זכות, אך גם לפני התנועה הציונית, במשך מאות שנים, המוסלמים עשו לנו פוגרומים החל ממוחמד.
- הנוצרים רצחו לאין ערוך יותר יהודים.
- נכון. אך אין זה מכפר על הערבים מאומה.
- ומה היית אומר אם את היהודים שגרו בארצות האיסלם היו מסרבים לקבל לעבודה.
- אכן, על פי רוב הם התנהגו רע מאוד כלפינו, ואם התנהגו טוב זה בגלל איזו תועלת שהפיקו מאיתנו.
- ראשית היו גם ערבים שהתנהגו יפה כלפינו מתוך מידות טובות. שנית, אנחנו לא צריכים ללמוד מהם. אנו סבלנו מאנטישמיות ואל לנו ליפול באנטי-ערביות.
- אני לא אנטי-ערבי. אינני מעולל להם כל רע. שיניחו לי לנפשי ואניח אותם לנפשם.
- אולי אם תתנהג כלפיהם באופן יפה ומוסרי, לפנים משורת הדין, הם יחזרו בתשובה מן האנטישמיות.
- כך נהגנו כל הדורות, וזה לא הוכיח את עצמו. ובמדינת ישראל, אנו מתנהגים כלפיהם יפה ומוסרית, יותר ממה שמתנהגים כלפיהם בכל מדינות ערב.
- אז אנא לא לכפות עליי להעסיק ערבי.
- יש לך ברירה? יחסר לך עובד!
- ודאי שלא. אני מעדיף לעשות חסד ליהודי.
- זה ודאי חשבון אמיתי! מרן הרב קוק כותב שקודם אדם צריך לעשות חסד למשפחתו! כאשר מילא טובתו כלפיהם ולכולם לא חסר מאומה, אז יעבור לעם ישראל, להיטיב להם, ואז כאשר לא נותר יהודי אחד בצרה, יגיע התור לעזור לכל המין האנושי, ולבסוף כאשר לא יהיה על פני כדור הארץ אדם סובל, נצטרך לדאוג לבעלי חיים. האמת גם אני אוהב את כל המין האנושי, אבל עמנו קודם.




[[91. התלמיד המוזר
באמצע השנה, הגיע תלמיד חדש לכיתה.
- שלום ילדים, אמר המורה, יש לכם חבר חדש, משפחתו עברה דירה אז הוא מצטרף אלינו, אנא לקבל אותו יפה.
- אך מהר מאוד ראינו שפשוט אי אפשר לקבל אותו בתוכנו, כי הוא מוזר.
- הוא לא לבוש כמונו.
- הוא יותר גבוה מאתנו.
- הוא לא מסורק כמונו.
- הוא מדבר בשקט, לא כמונו.
- הוא לא צוחק לבדיחות שלנו, כמונו.
- הוא אומר שלום בנימוס, לא כמונו.
- הוא תלמיד מוצלח, וגם זה לא כמונו.
בקיצור, הוא לא "משלנו", הוא מעצבן. אנחנו לא עושים לו שום דבר רע, אנחנו לא לועגים לו, אבל פשוט, הוא לא משלנו. אין לנו שום דבר נגדו, אבל שיחפש לו בית ספר אחר בו יש תלמידים כמוהו. יש כאלה, אז למה שיבוא אצלנו, גוף זר ומוזר.
שאלה: מי צודק?
תשובה: מותר להיות שונה.
            אל תהיה שונא את השונה.
            קבל את השונה.
            אהוב את השונה.
            למד מן השונה.
                 שמח מן השונה.




[[92. הילד הלכוד.
שאלה: דלת ננעלה על ילד קטן בשבת ואין אפשרות לפתוח אותה אלא יש צורך לשבור אותה. האם מותר הדבר, הרי אין כאן סכנת נפשות אלא צער רב לילד קטן?
תשובה: "ראה שננעלה דלת בפני תינוק, שוברה ומוציאו, והזריז הרי זה משובח ואין צריך ליטול רשות מבית דין. משום דקא מבעית (הוא מפחד)" (יומא פד ב). וכך נפסק ברמב"ם (הלכות שבת ב יז), ב'מגן אברהם' (שבת ס"ק ח) וב'משנה ברורה' (שם ס"ק לח).
שאלה: ומה יהיה הדין אם אנשים מבוגרים עלולים להיכנס לחרדה עקב נפילת טיל, שריפה, רעידת אדמה, ושאר אירוע רב נפגעים?
תשובה: יש אומרים שמותר לחלל שבת, כי מתוך רבים, חלק יגיעו לפוסט-טראומה, ומהן לשיגעון, ומתוכן להתאבדות או פגיעה בזולת. אך יש לומר להיפך, כי לא בטוח שיגיע לפוסט-טראומה, ממנו לשיגעון וממנו להתאבדות. זה סיכון קלוש.
הגדרה של ספק פיקוח נפש היא לפי הגריא"ה הרצוג: אחד לאלף (שו"ת היכל יצחק על פי שו"ת רע"א סימן ס), ולפי הגר"י זילברשטיין: 5%, והסיכון רחוק ממספרים אלה. 
לכן, אין לחלל שבת, אלא כל מקרה לגופו כאשר יש סיכון סביר. יש מתירים לחלל שבת רק אם יש לפנינו מבוגר הסובל מחרדות (פסקי תשובות שבת ל בשם שו"ת פאת שדך א מא), או בסיכון של איבוד דעת לכל חייו (שם שבת א. שו"ת שבט הלוי ד לד), או המאיים להתאבד (פסקי תשובות שבת א).

[[93. חייל פצוע בשדה קרב
שאלה: חייל פצוע בשדה קרב, האם לשלוח חיילים אחרים כדי לחלצו, כאשר יש סיכון שהם ייהרגו, וגם לא בטוח שיצליחו להצילו?
תשובה: כן, בחיים האזרחיים יש שיקולים אחרים, אך בצבא, זה מהלכות מלחמה, "אחד בשביל כולם, כולם בשביל אחד" (עיין שו"ת ציץ אליעזר יב נז).

[[94. הצלת אדם על ידי הריגת חייב מיתה
שאלה: האם עבור אדם הזקוק למנת דם דחופה, מותר להרוג רוצח במזיד כדי לקחת דמו ולהציל אותו אדם? וכן בהשתלת איברים?
תשובה: לא. אין מצילים אדם א על ידי הריגת אדם ב, אלא אם כן הוא רודף אחריו להורגו. אמנם הרוצח חייב מיתה, אך לשם כך צריך עדים והתראה ובית דין של סמוכים, שלא קיימים בימינו. אמנם יש מושג של "גברא קטילא", אדם חי במעמד אדם "מת", אבל מי שנגזר דינו למיתה עוד לא נחשב ל"גברא קטילא".

[[95. דילמת מנהל החשבונות
שאלה: מנהל חשבונות חיצוני גילה שחברה מסוימת שילמה מיסים הרבה פחות מן החוק. אם הוא ידווח על כך, הוא יפוטר.
תשובה: אין כאן דילמה מוסרית. יש מצד אחד גזל ומצד שני תועלת אישית של מנהל החשבונות, ולא התנגשות בין ערכים. אסור לאדם לעשות עבירה, גם אם יפסיד כסף.
שאלה חוזרת: אם יפוטר, הוא לא ימצא עבודה חלופית, ולא יוכל לפרנס את אשתו וילדיו ויגיע לפת לחם ולא יוכלו לקנות תרופות.
טענה: החוק בא להגן על חלשים. חזקים אינם זקוקים לחוק. לכן, במקרה כזה, שהחוק אינו מגן על החלש, יש להפר את החוק.
דחיית הטענה: חוק הוא חוק. אסור לעקם את המשפט לטובת העניים: "לא תהדר פני דל".

[[96. ניתוח הפוגע באיכות חיים
שאלה: אדם חולה סופני, שעתיד למות תוך זמן קצר, יש אפשרות להאריך את חייו בעזרת ניתוח או תרופה אבל אז הוא יחיה חיי סבל, האם חייבים?
תשובה: לא. לפעמים "ייסורים שאין להם קצבה" הם קשים ממוות. חכמים מספרים שהרומאים דנו את רבי חנינא בן תרדיון לשריפה מפני שלימד תורה, הקיפוהו בזמורות (זרדי עצים) והציתו את האש והניחו עליו ספוגים של צמר רטובים שלא ימות במהרה. אמרו לו תלמידיו: פתח פיך ותיכנס בך האש! השיב: מוטב שיטלנה מי שנתנה ואל יחבל הוא בעצתו. אמר לו התליין הרומאי: רבי, אם אני מרבה בשלהבת ונוטל ספוגים של צמר מעל ליבך, אתה מביאני לחיי עולם הבא? אמר לו: הן. וכך היה (עבודה זרה יח א).
מכאן שאפשר לבטל פעולה המונעת מיתה במקום של ייסורים, וכן נפסק ב'שולחן ערוך' (יו"'ד שלט א הגה). וכן פסקו פוסקי ימינו ויש בזה פרטים רבים (עיין שו"ת אגרות משה חו"מ ח"ב סי' עג אות ה. שם סי' עד אות ג. הגרש"ז אוירבך מובא בנשמת אברהם יו"ד קנה ס"ק ב. שו"ת תשובות והנהגות א תתנט. אנציקלופדיה הלכתית רפואית לרב אברהם פרופסור שטיינברג ב 683).

[[97. הבטחה
שאלה: אני ילד וחבר סיפר לי בסוד שהוא מתכונן לברוח מן הבית. הבטחתי לו שלא אגלה את סודו. האם לספר או לא?
תשובה: אם ברור שהוא מתכוון לעשות זאת, לספר, כי יש בזה סכנת נפשות.

[[98. החובה להתרפא
שאלה: האם רשאי אדם לומר: איני רוצה לפנות לרופא או לקחת תרופות. ד' שלח לי את המחלה, אם זה רצונו הוא ייקח אותה ממני, ואם זה רצונו הוא ישאיר אותה?
תשובה: לא. ד' ציווה להתרפא ולא לסמוך על הנס, כך כתב החיד"א: "אין לסמוך על הנס, וחייב החולה להתנהג בדרך העולם לקרוא לרופא שירפאנו. ואין לו רשות לשנות דרך העולם ולומר כי הוא גדול מכמה חסידי הדורות שנתרפאו ע"י הרופאים" (דרכי יוסף יו"ד שלו).

[[99. מימון ממלכתי של הוצאות רפואיות
שאלה: האם קופות החולים חייבות לממן את כל הצרכים הרפואיים של המבוטחים או שיש הצדקה מוסרית שהם ישלמו בעצמם חלק מן ההוצאות?
תשובה: למעשה, אי אפשר לממן את הכל, לא על ידי קופות החולים ולא על ידי אוצר המדינה, כי רבות הן, ובכך נכנסים לסוגית "המשאבים המוגבלים" שבלית ברירה יש להכריע בין טיפול רפואי הכרחי לבין טיפול רפואי פחות הכרחי, שהאדם הפרטי יממן בעצמו, או בעזרת ביטוח פרטי, כמו שבתחומים רבים הפרט הוא שדואג לעצמו והמדינה לא דואגת כלל או באופן חלקי, כמו השכלה, דיור, ביגוד ומזון.

חלוקה
זאת החלוקה בין מה שחיוני ומוטל התשלום על הציבור ובין מה שפחות חיוני ומוטל על היחיד. 
חיוני: פיקוח נפש, נכות קשה, סבל רב, מניעת נזק סביבתי וזיהומי ברשות הרבים, שכבות מצוקה. מחקר שבעתיד יביא ברכה גדולה לכולם.
פחות חיוני: תרופה לשיכוך כאבים עבור מחלות שגרתיות וחולפות, ניתוחים פלסטיים, תרופות לשיפור נוחות ואיכות חיים (אנציקלופדיה הלכתית רפואית ד 839-843).


[[100. פדיון שבויים
שאלה: יהודי נפל בשבי, ודורשים עבורו כסף רב מהקהילה, האם להיענות לדרישתם? מצד אחד, כשאדם בשבי, חייו אינם חיים. מצד שני, זו הכבדה גדולה על הציבור.
תשובה: מן התורה אין לעשות חשבונות צדדיים, יש לפדותו כי עתה הוא במצוקה. אבל חכמים תיקנו שאין לפדות אותו, משום תיקון העולם, כלומר דאגה כוללת שאינה בעיית הפרט (גיטין מה א).
שאלה: מה היו השיקולים של חכמים?
תשובה: שני נימוקים בגמרא:
א. דוחק הציבור. זה ירושש את הציבור שזקוק לכסף זה עבור צרכים ציבוריים.
ב. חשש שהגויים יחטפו הלאה כדי לסחוט כספים (שם).
שאלה: מאי נפקא מינה בין שני הנימוקים?
תשובה: פדיונו לא מכסף הציבור אלא מכסף פרטי. אם הנימוק הוא שמא יחטפו הלאה, אסור (רש"י שם).
שאלה: מה הנימוק שנפסק להלכה?
תשובה: מחלוקת.
 יש אומרים שהגמרא לא הכריעה (רא"ש, ר"ן).
ישו אומרים, חשד חטיפות (רמב"ן).
יש אומרים, דוחק הציבור (רש"ש).
שאלה: האם יחיד חייב להוציא כל כספו לפדות בני משפחתו?
תשובה: יש סוברים כן (חת"ס).
שאלה: מה יהיה הדין לגבי פדיון עצמו?
תשובה: יש אומרים שרשאי להוציא כל כספו כדי לפדות עצמו או אשתו (רי"ף).
שאלה: מה יהיה דינו של תלמיד חכם שבוי?
תשובה: מחלוקת אם פודים אותו בכל כסף שבעולם (תוס') או שדינו ככל אדם (רי"ף).
שאלה: האם הדין ישתנה אם השבוי הוא במצב של פיקוח נפש?
תשובה: מחלוקת. יש אומרים להוציא את כל הכסף שבעולם משום "לא תעמוד על דם רעך", ויש אומרים שלא, כי על פי תקנת חכמים טובת הציבור עדיפה על "לא תעמוד על דם רעך" (אנציקלופדיה הלכתית רפואית 844-847).

[[101. אין לי אמא
אמי לחמה נגד מחלת הסרטן במשך שנים, אך לצערי היא נפטרה, ומגיל בת מצווה אני לבדי עם אבי, והשנה הראשונה הייתה עבורי עינוי ממש, וכנראה גם עבור אבי. בגלל צערי הנורא, הפכתי למפלצת בבית ולבת הכי מוזרה בבית הספר. וכמובן, לא הייתי מודעת לבעייתי. פעם בכיתה התבקשנו לספר על הנסיעה הכי מרשימה שעברנו. כל אחת סיפרה כיצד טיילה פה ושם עם הוריה, וכאשר הגיע תורי, אמרתי שהנסיעה הכי מרשימה שלי הייתה לבית הקברות. הושלך הס בכיתה, והמורה הביאה אותי למנהל והם ניסו לחבר אותי לפסיכולוג של בית הספר. גם הרסתי את הקשר עם כל החברות שלי, כי קנאתי בהן שהייתה להן אמא. הן ניסו לעזור לי, אבל פעם במסיבה, כאשר דברו על הא ועל דא, קמתי וצעקתי: הדרך היחידה שתהיה לכן להבין אותי היא שתאבדו הורה אחד! יום אחד, כאשר חזרתי הביתה, לבושה בשחור כמו תמיד, הרגשתי חום פנימי: הרחתי מן המטבח ריח של מאכל שאמי הייתה מכינה, אבל כאשר ראיתי אישה זרה, ואבי מדבר אליה בעדינות, הרגשתי שהטובה הפכה לכעס נורא. אבי אמר לי שאישה זאת שמה שרה, זאת עוזרת הבית שלו. נכנסתי לחדרי בלי לומר מילה: איך היא מעיזה לבשל מתכונים של אמי! ואיך אבי מעז לשכור אישה שתעשה מה שאמי הייתה עושה! שנאתי את שניהם ולא היה לי עם מי לדבר על זה. בלית ברירה, כתבתי על המחשב שלי כל מה שעובר עלי, וזה שיפר את הרגשתי. מאותו זמן, התחלתי לנהל בלוג אישי, ובנות אחרות היו מתייחסות לדברי, אפילו בת אחת, ושמה יעל, כתבה לי שגם היא איבדה את אמה והיא מרגישה בדיוק כמוני, והפכנו לחברות. עוזרת הבית החדשה מאוד ניסתה להתקרב אלי ולהכיר אותי. כל ערב שאלה אותי איך עבר עלי היום, ומה הייתי רוצה לאכול. זה שיגע אותי לגמרי, היא רצתה להפוך לחברה שלי, אך לא הייתי מעוניינת. חשתי שהיא יותר מידי מחייכת, בזמן שהיא עובדת עבור משפחה פצועה. אמנם יעל החברה שלי באינטרנט ניסתה להסביר לי שבוודאי כוונתה להקל על חיי, אבל המשכתי לחשוב שהיא מעורבת מידי כדי להיות סתם עוזרת בית. יום אחד היא הוציאה אותי מן הכלים, החליטה שאהיה יפה בוורוד, וקנתה לי חולצה ורודה. עניתי בנימוס שאני מאוד מעריכה את המתנה, אך היא לחצה עלי שאמדוד אותה. אך ידעתי שלעולם לא אלבש אותה, אז סירבתי. היא המשיכה לנסות לשכנע אותי שזה מאוד יתאים לי, וגם אבא הצטרף. זה שיגע אותי לגמרי. התפרצתי בכעס, שאני שונאת צבע זה וקרעתי את החולצה. שרה מאוד נעלבה ודמעות ירדו מעיניה. מאז הפסקנו לדבר. ויהי היום הם הודיעו לי שהחליטו להתחתן. זה הרס אותי לגמרי. צעקתי שאני שונאת את שרה, ושלעולם היא לא תחליף את אמי, ושאבי כבר לא אבא עבורי. הסתגרתי בחדרי יומיים ורק תקשרתי עם חברתי יעל. הייתי מעדיפה שהיא תהיה לצדי, אלא שהייתה גרה רחוק, אך הבטיחה לי שניפגש, וזאת הייתה הבשורה הטובה היחידה ששמעתי.
יום אחד חיפשתי ספר, ראיתי את המחשב של שרה ובדיוק דף הבלוג שלי היה פתוח. נבהלתי. רצתי אל שרה ושאלתי אותה מה היא יודעת מהבלוג שלי. היא נאנחה והודתה שהיא החברה שלי, יעל, שאני כל כך מתכתבת איתה. היא הוסיפה שמעולם לא שיקרה לי בהתכתבות, אלא רק רצתה לתמוך בי, ושיום אחד נזדמן לה הבלוג שלי, והחליטה שזו האפשרות היחידה לעזור לי. הייתי המומה. 
שוב כל חיי נהרסו. החברה היחידה שלי אפילו לא הייתה קיימת. לא האמנתי שכל זה קורה לי. הסתגרתי בחדרי וחיפשתי מישהי לפתוח אליה את ליבי, אבל הייתי בודדה. זמן קצר לאחר מכן, אבי דפק בדלת. אמרתי לו שאיני רוצה לדבר איתו, אבל בתוכי, הוא היה חסר לי, ורציתי שיהיה איתי. דברנו באריכות, לא על שרה, אלא על אמא. הבנתי שאבא מאוד אהב אותה ושהיא חסרה לו, שהוא לא רצה לבגוד בזכרונה, אך שהוא חייב להתקדם הלאה. לבסוף הוא אמר לי: אם עד כדי כך אינך סובלת את שרה, לא אתחתן איתה, כי לעולם את תהיי האדם הכי יקר בעיניי.
מאז חשבתי הרבה והגעתי למסקנה שעלינו לגבור יחד על הכל. אני עדיין כועסת על שרה בגלל מה שעשתה, אבל מעט, ואני מאחלת לאבי שיהיה מאושר, וכיוון שנהפוך למשפחה, עלי למצוא דרך לסלוח לו.
האם יש לכם רעיון כיצד אוכל לעשות זאת?



 [[102. האף הארוך
 האף שלי ארוך, והייתי מתביישת ממנו, במיוחד מפני שאמי הזכירה לי זאת יום יום: אפך ארוך במיוחד היום! היא ביקרה כל מראה גופני בכלל, אך את אפי במיוחד. מה שהחמיר את הנושא הוא שפניה מאוד יפות. לא השבתי מילה, אך הסתגרתי בחדרי, הרסתי משהו, קרעתי חולצה, שברתי עיפרון. בקשר שלי עם חברות בוואטסאפ התחלתי להשתמש בפוטושופ או דברים דומים כדי לשפץ את פני ולהקטין את אפי, והייתי מקבלת מחמאות מחברותיי. ידעתי שזה לא אני, ובכל זאת זה נתן לי הרגשה טובה.
 בנוסף לכך, באתר שידוך שמתי את תמונתי המשופצת ובחור התחיל להתכתב איתי באופן סדיר. הוא מצא מאוד חן בעיני, וזה כנראה היה הדדי.
 לקראת פגישת שידוך, הייתי מאוד בלחץ: הוא יראה את אפי האמיתי. בסוף הוא אמר לי: את נראית מאוד שונה מתמונותייך. מיד נכנסתי למגננה: אם אתה לא מעוניין בי, אז אמור לי ואל תבזבז את זמני.
 הוא הופתע: אני מעריץ אותך, איך שאת באמת, זה יותר לטעמי. אבל אם את לא רוצה אותי יותר, בסדר. מיד התנצלתי והבטחתי לו שזה לא יקרה יותר.
 הבנתי שהאף שלי אינו כה מכוער, וזו רק אמי שהכניסה לי את זה בראש. ואז הכנסתי במחשב את תמונותיי בלי לשפץ אותן. בהתחלה פחדתי, אבל הבנות המשיכו להתייחס יפה למראה החיצוני שלי. אמוני חזר בי לאיטו, אמי שמה לב מהר לזה, וזה בכלל לא מצא חן בעיני, והיא הגבירה את הערותיה כדי לבייש אותי.
 המשכתי לשבור דברים בחדרי, אבל יום אחד הגבתי בתוקפנות: מצטערת לא להיות מושלמת כמוך, רדי ממני ואל תדברי אלי יותר. אמי זועזעה, לא הגיבה, הפסקנו לדבר. בסוף, אבי שם לב, ועל אף שהוא עבד כל הזמן ללא הפוגה, הוא קרא לי בערב, והראה לי תמונות ישנות של אמי. נדהמתי: גם לה היה אף ארוך ופניה היו שונות לגמרי, ודומות לפניי. אבי הסביר לי שהיא הייתה מתוסבכת נורא בגלל המראה החיצוני שלה, ועשתה הרבה מאוד ניתוחים פלסטיים כדי לתקן מה שלא היה יפה בעיניה. זה היה מוזר בעיני, אך בסוף הבנתי שאמי חסרה ביטחון עצמי. אז אבי הסביר לי שאמא שלה הייתה מבקרת אותה ללא הרף, כמו שהיא עושה לי, וגם לו היו מריבות עם הסבתא עקב זה.
 נהייתי עצובה עבור אמי. הבנתי שזו הסיבה שסבתא הייתה מבקרת אצלנו רק פעם אחת בשנה. התחלתי לדבר עם אמי, ועל הניתוחים הפלסטיים שלה. 
 בתחילה היא לא הייתה מעוניינת בכך, רק בהמשך היא נפתחה אלי וגם הפסיקה עם ההערות הפוגעות על אפי. למעשה גם עתה קשה היה לה להסתכל על עצמה בראי, והיא הייתה בוכה.
 באשר לי, נעשה לי יותר קל לדבר עם אמי עד שסבתא שלי הגיע לביקור – שבוע אחד בשנה. קודם לא שמתי לב, אך סבתא הייתה מבקרת כל דבר שאמא עשתה ללא הפוגה. גם אמי חזרה להערות פוגעות כלפיי, וגם לא הייתה מודעת לכך. ואבא שלי היה שוקע עוד יותר בעבודה כדי לא להיות בחדר אחד עם סבתא.
 
 הפתרון:
 יצאנו כולנו לאכול במסעדה, אבל אבא ואמא אפילו לא יכלו לדבר יחד, כי סבתא לא חדלה רגע מלהתלונן: המזון גרוע, השרות כנ"ל, כמובן שמלת אמא מכוערת. כאשר התחילה לבקר את אמי, היא לא יכלה להפסיק. היה מאוד לא נעים, אך, בנוסף לכך, הכעס התחיל לגאות בי, הרגשתי אותו דבר בזמן שאמי ביקרה את אפי, אך לא היה לי מה לשבור שם. אז עשיתי דבר נורא, שעד היום איני מבינה איך עשיתי זאת ואני מתביישת: לקחתי אטריות מהצלחת שלי וזרקתי על סבתא. סבתא נשארה המומה. אמא התחילה לצעוק עלי שעשיתי דבר נורא ואיום ובלתי נסבל. אבא התאפק מלחייך. כל האנשים במסעדה הסתכלו עלינו. נתקפתי בפחד. סבתא מיד התנפלה על אמא: היא מתנהגת כילדה מפונקת, את לא חינכת אותה טוב! אני רוצה מיד לצאת מפה. אמא הייתה נבוכה ולא ידעה מה לענות. אז אבא ענה במקומה, בהיותו מתאמץ לא לחייך: בסדר, אך לא נעשה שערורייה, רק נסיים לאכול. סך הכל זה רק כתם קטן על שמלתך.
 לא! צעקה סבתא, או שיוצאים מיד או שלא אבקר אצלכם לעולם! אבל צעקותיה עוד יותר משכו תשומת לב כל הסועדים מזריקת האטריות. היא התיישבה וחיכתה לסוף הארוחה. אף אחד לא דיבר, אך אני ואבא הסתכלנו אחד על השני והתאמצנו לא לחייך. ואפילו לאמא היה חיוך קטן בפינת הפה.
 סבתא המשיכה לבקר אצלנו, כי כמובן, היא הייתה יותר זקוקה לנו ממה שאנו היינו זקוקים לה. אמי עדיין מביעה בקורת על סגנון לבושי, אך כבר לא מדברת על אפי, דברנו הרבה ביחד ונעשיתי יותר רגועה.
 הזמנתי את הבחור של השידוך הביתה, והוריי מאוד התרשמו ממנו לטובה. כמובן, סבתא אינה אוהבת אותו, אבל לא אכפת לנו.
 זה הסיפור של אפי. האם אני עדיין מתוסבכת בגללו? כן. יש לכם מה להציע קוראים יקרים?
  
 
 
 [[103. אני שונה מהוריי
 בהיותי ילדה ונערה, תמיד הרגשתי שונה מהוריי, הן במראה החיצוני, כגון צבע שיער שאצלם היה שחור ואצלי בלונדיני, הן בהתנהגות, הם מאוד טובים בספורט עם גוף חסון ואני לא מצליחה אפילו בריצה, עד כדי כך שהוריי דאגו והביאו אותי לרופא, אך הוא קבע שאני נורמאלית בבריאות מלאה. לכן, איני אוהבת פעילות פיזית, אני מעדיפה לקרוא ספרים וללמוד מדעי הטבע. כשכל המשפחה יחד משחקת בכדור אני מתיישבת תחת עץ ומציירת.
 אני שונה מכולם, כשהם בים הם נעשים שזופים ואני נשרפת ונעשית אדומה. אני אוהבת את משפחתי והם אוהבים אותי, רק לפעמים אני מרגישה שאיני במקום.
 יום אחד, בהיותי בת 16, הייתי לבדי בבית, והגיע מכתב לאמא שלי מבית החולים. כמובן, לעולם איני קוראת מכתבים של אחרים אבל הפעם הייתי מודאגת, אולי יש לאמא מחלה חמורה והיא מסתירה מאתנו. לכן פתחתי בזהירות גדולה, קראתי ונכנסתי להלם: ביום הלידה שלי שריפה פרצה במחלקת יולדות, האחות בתורנות נכנסה לפאניקה, והחליפה ביני לבין תינוקת אחרת. היא פחדה לגלות פן יפטרו אותה. אבל עתה, בהיותה על ערש דווי, היא החליטה לגלות.
 הרגשתי חולה לגמרי. הורי אינם הורי. לכן תמיד הייתי כמו הברווז המכוער. קראתי ושוב קראתי ולא שמתי לב שהוריי נכנסו, ברחתי לחדרי ופרצתי בבכי. כאשר נכנסו לחדרי, הם נראו בדיכאון מוחלט ודאגו לי. אבי שתק ואמי חפשה מילים כדי לנחם אותי. אמרה: הטעות הנוראה הזאת לא תשנה דבר בינינו. תמיד תהיי בתנו האהובה ואת לבדך תחליטי אם את רוצה לפגוש את המשפחה האמיתית או לא. מכתב זה הרס אותי לגמרי, אך כאשר הם חבקו אותי חזק, הבנתי שאני אוהבת אותם יותר מכל דבר בעולם.
 אותו לילה היה עינוי עבור כולנו. לא יכולתי להירדם. שמעתי את אמי בוכה וראיתי שאבי יצא החוצה להתאוורר ולהירגע.
 אחרי כמה ימים, החלטתי שאני רוצה לפגוש את הוריי הביולוגים. אבי טלפן אליהם, הם קבלו אותו מכתב, ובדיוק רצו גם להתקשר אלינו.
 נפגשנו בבית קפה, מיד זיהיתי את האני האחר: ילדה שדמתה לגמרי לאמי, צבע שיער, עיניים, תנועות גוף – הכל היה דומה. ואני הייתי דומה לגמרי לאבי הביולוגי.
 הייתה פגישה נחמדה. כמובן, היה מביך מאוד, ואף אחד לא ידע מה לומר, אך הייתה אווירה ידידותית. בנסיעה חזרה שתקנו. בלילה החלטתי לשאול את הוריי: האם תחליפו אותי בילדה האחרת ותחזירו אותי להוריי הביולוגים? מתברר שגם הם פחדו שארצה לעזוב אותם עבור המשפחה השנייה. אבל אף אחד מאתנו לא היה מעוניין לשנות חייו.
 כל זה היה מאוד מביך, אך כמובן, אני מאוד אוהבת את הוריי, לא אחליף אותם באחרים. אבל תמיד רציתי שתהיה לי אחות, ועכשיו יש לי. ואולי שתי המשפחות תתחברנה למשפחה אחת גדולה.
 אני שואלת אתכם: מה הייתם עושים במקומי?

[[104. אבי או אחי
אני בן 13. כאשר הייתי בן 10, אמי נפטרה ובכינו הרבה, אבי, אחי ואני. אבי התמוטט, לא הצליח להתמודד, ושקע בשכרות. הוא נזרק מהעבודה, ואת המעט שהרוויח הוא הוציא על אלכוהול. כאשר השתכר הוא בכה ואחר כך התפרץ בכעס, היה נורא. אחי הגדול הפך לאב המשפחה. שוחחנו רבות עם אבי, קרה נס, והוא כמעט הפסיק לשתות. אחי בן ה-18 מצא עבודה, הרוויח טוב, וקיווינו לעתיד טוב.
אלא שלילה אחד יצאנו שלושתנו לבילוי אלא שאבא פגש חברים ונעלם. חיכינו וחיכינו וסוף סוף הוא הגיע שיכור לגמרי. אחי לקח את מפתחות הרכב והחליט שהוא ינהג, אלא שאבי היה מאוד תוקפני, נתן הוראות לאחי כיצד לנהוג ועוד דברים מאוד לא נעימים. הם רבו וצעקו אחד על השני. פתאום חשתי בהתנגשות ואבדתי הכרה. התעוררתי בבית חולים וראיתי יושב לידי את אחי מלא שריטות וסימני מכות. הוא הרגיע אותי: הכל בסדר, הייתה תאונה אך לנו כמעט לא קרה כלום.
- ומה עם אבא?
- בסדר גמור. גם לו לא קרה כלום.
- אבל רבתם, הוא הסיח את דעתך וזה מה שגרם לתאונה?
הוא הגיב במבוכה:
- שמע, המשטרה באה ותחקרה, ואמרתי להם שאבי נהג. כך יותר טוב, אולי הוא יישלח לטיפול נגד שתייה. אני שוחררתי. תישן ומחר אתה חוזר הביתה.
אבל לא יכולתי לישון. הייתי מוטרד מכך שאצטרך לשקר. כדי להירגע יצאתי לטייל בפרוזדור. ראיתי ילדה קטנה בוכה בפתח חדר אחד. ניסיתי להרגיע אותה, אך היא המשיכה לבכות. שאלתי אותה מה קרה? השיבה שאביה חזר מהעבודה באופניים, רכב התנגש בו והוא שוכב בלי הכרה.
מיד הבנתי מה קרה, אנחנו התנגשנו בו. זה מה שאחי ניסה להסתיר. לא סתם תאונה אלא פשע. אחי העליל על אבי. נכון שהוא שיכור ובלבל את אחי בנהיגה, אך אי אפשר בגלל זה להאשימו.
רצתי אל אחי וצעקתי:
- זו לא הייתה רק תאונה. פצענו בן אדם. אבא ילך לבית הסוהר.
- ואתה רוצה שאני אלך לבית הסוהר? אני יודע שזה רע לשקר, אבל אם אלך לבית הסוהר מי יטפל בך? אבא?
- זה חסר חשיבות. שם נמצאת ילדה קטנה שבוכה כי אינה יודעת אם אביה ישרוד.
היה מוטל עלי להחליט מי ילך לבית הסוהר.
החלטתי לומר את האמת. לפעמים האמת כבדה מאוד וקשה מאוד, אבל אי אפשר לעשות פשרות עם הצדק. החלטתי לגשת למשטרה ולהודות על הכל.
כאשר יצאתי לפרוזדור, ראיתי שני קציני משטרה המובילים את אבא. רצתי אליו, אבי סימן לי לשתוק, וביקש מהקצינים לתת לו כמה דקות לדבר עם בנו ביחידות. הוא ספר לי שמיוזמתו הוא אמר למשטרה שהוא היה הנהג ושהפך את רוכב האופניים. ניסיתי לעצור בעדו, אך הוא החליט כך מעצמו, הוא הרגיש אשם.
הוא הוכנס לבית הסוהר, נשארנו אחי ואני, ואחרי כמה שבועות הורשינו לבקר אותו. הוא ביקש מאתנו סליחה על שלוש השנים האחרונות. הוא אמר ששיקר למשטרה כי כך יהיה טוב לשנינו, ושאחי יטפל בי היטב. גם נודע לנו שרוכב האופניים השתקם. כמובן, אין זה משחרר אותנו מאחריות, אך אני שמח שלילדה הקטנה יהיה אבא. 
אבי ישב בבית הסוהר ושנינו מאוד מכירים לו טובה. קשה היה לנו לשער מה היה איתנו לולא הקורבן שלו.
מה הייתם עושים במקומי: אב או אח?



[[105. הורים טרדנים
הכל התחיל כאשר כתבתי באינסטגרם על ספר אחד שעניין אותי. בחורה אחת בשם לאה התחילה להתכתב אתי ושבתה את ליבי. בחורה טובה בגילי, מאוד נחמדה. הייתי מספרת לה על משפחתי, על בית הספר והיה מאוד נעים לי.
הוריי מעולם לא הבינו שיש לכבד את המרחב האישי שלי. הם חשבו שלא צריכים להיות סודות במשפחה. יש לחלוק בכל ולתת אמון הדדי בכל. זה באמת עזר לי הרבה, למצוא תמיד תמיכה ועזרה. תמיד היה כך והיה לי טוב. אבל בגיל בת מצווה התחלתי לחוש צורך בפרטיות. אין הכוונה לעשות דברים בסתר, אלא בכבוד חיי הפרטיים. התחלתי לא לספר הכל להוריי ולסגור את דלת חדרי שתמיד הייתה פתוחה, יומם ולילה. הוריי לא הבינו. היו לנו בנושא ויכוחים רבים לא נעימים.
 הסברתי להם שאני זקוקה לפרטיות, אך הם לא הבינו מילה זאת.
מצאתי לי תמיכה בלאה, היא הייתה מבינה בצורה מדויקת כל מה שעובר עליי, הייתי מספרת לה כל מה שעובר עליי. על פי רוב, לוקח זמן עד שאני נותנת אמון במישהי, אבל כאן הלך מהר. רק פתאום היא נעלמה במשך שבוע, הייתי במשבר. דווקא הוריי הם שבאו לקראתי, לא הכריחו אותי ללכת לבית הספר, ויום שלם יצאנו לבלות יחד, היה נפלא.
התחלתי לחקור לגבי לאה, היה נראה לי מוזר שיש לה רק מעט מכתבים, ולא היו שם אנשים אלא כל מיני תמונות. היה נראה לי מוזר, אך לא היה אכפת לי, העיקר שהיה קשר עמוק בינינו.
באותו יום אבי הגיע הביתה עם מתנה: ספר נדיר שמאוד רציתי מזמן. הייתי מאושרת. אך פתאום נפל לי האסימון, הרי האדם היחיד שספרתי לו שאני מעוניינת בספר זה, היה לאה.
פרצתי בבכי ורצתי להוריי בבקשת הסבר. בהתחלה הם ניסו להתחמק ואמרו שזה צירוף מקרים.
בסוף הם הודו שהם לאה. צעקתי עליהם שהם חולים ושאיני רוצה יותר להיות בביתם, שכבתי על הרצפה ובכיתי. אז הם נפתחו והסבירו לי שהם נכנסו לפאניקה כאשר התחלתי להגן על המרחב הפרטי שלי, הם לא הבינו מה קורה, אז הם דמיינו כאילו יש דבר נורא שאני רוצה כל כך להסתיר, ואז הגיעו לרעיון המטורף להתכתב איתי במסווה של נערה אחרת.
במשך שבוע הם הרגישו כל יום יותר ויותר נקיפות מצפון, מבוישים, וחשים גועל מעצמם. בהתחלה הם חשבו לתומם שזה רעיון טוב, ואז כשהבינו שטעו ניתקו את הקשר, אלא שהמצב החמיר, אז בתור ניסיון לפצות, הם קנו לי ספר.
מאוד כעסתי עליהם, ולא דיברתי איתם כמה ימים, ואף שקלתי לעזוב את הבית. אבל הם באמת היו מצטערים והבינו שזו הייתה טעות גדולה.
כולנו עושים טעויות, עכשיו, הכל בסדר בינינו.
מה אתם הייתם עושים במקומי?



[[106. האם עוזרת הבית גונבת
שאלה: יש לנו בית גדול ויפה כבר כמה דורות, ויש בו זיכרונות רבים, חפצים יקרי ערך רבים, אגרטלים אומנותיים, תכשיטים, קופסאות אומנותיות, מאפרות מסוגננות, פסלים קטנים, אבנים יפות, ושאר חפצי אמנות יוקרתיים. מאוד אהבתי להסתכל עליהם, לכן מיד שמתי לב שנעלם הסכין לפתיחת מכתבים מכסף ועוד פילון קטן משנהב. כיוון שאף אחד לא מבקר בביתנו ואני הבת היחידה, מיד חשדתי בעוזרת הבית שהייתה שוהה לבדה בבית יום יום שעות ארוכות עם גישה לכל החדרים.
בכל זאת, ייתכן שהם סתם נפלו תחת איזה רהיט, אבל חיפשתי היטב ולא מצאתי מאומה. אז ביקשתי מעוזרת הבית לחפש אותם בפעם הבאה שתנקה את החדר. היא הגיבה בעצבנות. אבל היא אדם מאוד רגשני, וגם עולה חדשה שאינה שולטת בשפה, אבל היא לא מצאה מאומה. 
אלא שכמה ימים לאחר מכן נעלמה מאפרה מברונזה מאוד מסוגננת, גדולה וכבדה. זה חפץ גדול שאינו יכול להתגלגל באיזו פינה.
הוריי לא שמו לב, ולא רציתי להטריד ולהדאיג אותם. ברור שהחשד נפל עליה, ובכל זאת שתקתי, אבל המשכתי לעקוב.
והנה חפץ בעל ערך גדול נעלם. תמונה ממוסגרת של גלויה חתומה על ידי אישיות חשובה. זה כבר יותר מידי. בסעודת ערב עם הוריי ובנוכחות העוזרת, סיפרתי הכל. אבי זועזע, אמי מאוד נבוכה והעוזרת נכנסה לחרדה. אבי ביקש ממנה הסברים, אך היא רק נענעה בראשה ואמרה: לא לקחתי מאומה. אז אבי הודיע לה שהיא מפוטרת, והיא יצאה מהחדר בדמעות.
במשך חצי שעה, אבי ניתח עדיין את כל הנתונים כדי לוודא שאין אפשרות אחרת, והגיע למסקנה שרק היא יכלה לגנוב את חפצי הערך, והחליט לטלפן למשטרה. 
אז אמי יצאה משתיקתה ואמרה: היא חפה מפשע, אני היא הזורקת לפח את כל החפצים הישנים האלה חסרי הערך. היא צעקה: נמאס לי לגור במוזיאון המשפחתי של אבי, שגם דורש זמן וכסף לתחזקו. אני נחנקת בתוך כל הזוטות האלה. אבי נאלם דום כמו פסל.
רצתי לחדר של העוזרת וביקשתי ממנה סליחה בשם כולנו.
מוסר הסיפור: אל תמהר להאשים.


[[107. הילדה שפעם שנאתי
תמיד הייתי תלמידה טובה וגם מלכת הכיתה. המורות העריכו אותי והתלמידות כבדו אותי. כלומר, כמעט כולן, כי הייתה קבוצה קטנה של בנות ששנאו אותי בגלל ההומור שלי, או ליתר דיוק בגלל העוקצנות שלי. אמנם הייתי נשארת ילדה טובה, אבל באמת אהבתי ללעוג לאחרים, וכולם צחקו, מלבד בת אחת שלא אהבה את הערותיי עליה וזה היה מגביר את רצוני לצחוק עליה. קראו לה יעל, היא הייתה גבוהה ג'ינג'ית עם גב קצת כפוף וקוביות בשיניים, וממש שנאתי אותה, לא יכולתי לעבור לידה בלי לומר איזה ביטוי פוגע, וכל פעם הייתה בורחת עם דמעות בעיניה.
פעם אחת מנהלת האולפנא קראה לי למשרדה. פחדתי, הבנתי שזה קשור להתנהגותי. ישבתי ולא העזתי להסתכל לה בעיניים, היא התקרבה לאט לחלון עם ידיים מאחורי הגב ועמדה שם. זה היה עינוי בשתיקה, כי לא ידעתי למה הוזמנתי. בסוף היא פנתה אלי:
- הוריה של יעל תרמו מאוד לאולפנא, קנו פסנתר, ציוד למעבדה, ריהוט חדש, ועתה הם החליטו להעביר את ביתם בגלל העלבונות וההשפלות שהיא סופגת.
כמובן, שמחתי מאוד להפטר ממנה, אך מנהלת האולפנא הוסיפה:
- בו ביום שהוריה ימסרו לי בכתב את הודעתם להוציא אותה, גם את תסולקי מן האולפנא.
כמעט התמוטטי, ליבי התחיל לדפוק בעוצמה. לא האמנתי למשמע אוזניי: לסלק אותי?! לא יתכן. מה אגיד להוריי. פרצתי בבכי. ידעתי שכל זה באשמתי, כבר לפני כן הזהירו אותי, אך אני לא חשבתי שזה יהיה עד כדי כך.
לבסוף אמרה לי מנהלת האולפנא: 
- יש לך עוד סיכוי אחד לצאת מזה. כאשר דיברתי עם הורי יעל, ביקשתי מהם לתת עוד סיכוי אחד לאולפנא והם הסכימו ואמרו לי שהם נותנים לי עוד שבוע ניסיון, ואם זה לא ישתנה, הם יעבירו אותה. לכן, זו שליחותך להגן על יעל, ולעזור לה להרגיש טוב באולפנא.
- לא יתכן, נכנסתי ללחץ, איך אגן על מישהי שאני שונאת?
- אז תעזבי את האולפנא, זו החלטתך.
נכנסתי לשירותים, ניגבתי דמעותיי, וחשבתי לעצמי: אם מכל התלמידות המנהלת החליטה דווקא לסלק אותי, סימן שיש לי בזה השפעה. אוכל לשנות את המצב.


הפתרון
כאשר נכנסתי לכיתה, המורה למתמטיקה אמרה לנו להתחלק לקבוצות של ארבע בנות, מה שנהגה לעשות כאשר הייתה נותנת בעיה קשה. כל ראש קבוצה בוחרת שלוש לפי התור.
נזכרתי שיעל מוכשרת במתמטיקה וקראתי לה. חברותיי נדהמו, לא האמינו למשמע אוזניהן. יעל הסתכלה עליי במבט מפוחד, עדיין שנאתי אותה, אבל העמדתי פנים מחייכות ככל יכולתי. בחן של ג'ירפה היא חצתה את הכיתה והתיישבה לידי. נגשנו לפתרון הבעיה. כאשר תם הזמן, התברר שרק קבוצתנו הצליחה. אמרתי למורה ולכיתה שהצלחנו בזכות יעל – וזה היה די אמת. הבנות שבחו אותה, ובפעם הראשונה ראיתי את יעל מחייכת ומאושרת.
כך התחלתי ליצור תמיכה חדשה וחיובית ליעל בכיתה. תוך חודש היא רכשה ביטחון עצמי, השתנתה רגשית וגם פיזית, ולהפתעתי, אני כבר לא שונאת אותה. הפכנו לחברות טובות. אני מצטערת כל כך על כל הצרות שעוללתי לה. איני מבינה איך יכולתי להיות כה מרושעת עם ילדה כה עדינה כמו יעל. הקיצור, אעשה כל שביכולתי כדי שתסלח לי. 
אגב, הוריה שינו דעתם והשאירו אותה באולפנא, אין לי כבר מה לפחד. האמת היא שאני כבר לא כל כך בטוחה, שכל הסיפור של המנהלת על סילוקי היה אמת, ואני אפילו לא יודעת אם באמת הורי יעל רצו להעבירה, אולי זו הייתה ערמה של המנהלת. מי יודע.

[[108. מחקר רפואי או פיקוח נפש
שאלה: כיוון שיש משאבים מוגבלים למטרות רפואיות, האם עדיף להקצות אותם לצרכים רפואיים עכשוויים חיוניים או למחקר רפואי שבעתיד יוכל להציל נפשות רבות?
תשובה: נחלקו דעות הפוסקים. יש אומרים, שיש ללכת על פי הצורך העכשווי המיידי שהוא באחריותנו ולא העתיד. ויש אומרים ששיקולי פיקוח נפש של הציבור שונים מאלה של היחיד כיוון שזה יציל אנשים במספר יותר גדול ושיש להקצות משאבים לטווח ארוך כגון מחקר רפואי, רפואה מונעת, חינוך למניעת עישון ותזונה נכונה, בדיקות סקר לגילוי מוקדם של מחלות קשות.
(אנציקלופדיה הלכתית רפואית ד 848-850 ועיין לעיל מעין אחד).



[[109. אוהבים אותי או את כספי
יש לי הכל. הוריי מאוד עשירים. אבי קבלן גדול אבל הוא חי חיים פשוטים, ואנו גרים בבית פשוט באורח צנוע. הוריי חושבים שעלינו ללמוד להסתדר לבד בחיים, להשלים לימודים ולצאת לעבוד. גם הורינו שלחו אותנו לבית ספר רגיל, ולא לבית ספר פרטי, יוקרתי, והייתי חברה של כולם. 
אך כאשר הגעתי לאוניברסיטה החברות הציעו לי כמה פעמים לצאת איתם לבית קפה או לבילויים דומים. שמחתי מאוד שיש לי חברות טובות, אז נודע לי שהן יודעות מאיזה משפחה אני, והתעוררו לי ספקות אם הן אוהבות אותי בזכות עצמי או בזכות כספי. לא הייתי טיפשה והבנתי שלעיתים אנשים בוחרים חברים על פי התועלת האישית שלהם. אבי לימד אותי שעליי להכיר כל אדם לפני שאני נותנת בו אמון. היינו קבוצה מאוד מגובשת של בנות, ובמיוחד מאוד אהבתי אחת ושמה לאה.
לאט הדברים השתנו, וחברות בקשו ממני שאשלם עבורם על גלידה או על קפה או כרטיס כניסה לאירוע, והבטיחו להחזיר לי את הכסף. אבל אף פעם לא החזירו, ולא היה לי נעים להזכיר להן. עם הזמן תאבונן גדל, וביקשו ממני לשלם עבור גלידה לכולם או כרטיסי כניסה לאירוע. זה לא היה נראה לי צודק, אבל הן היו חברות ולא רציתי לריב בשביל כסף. רק לאה מעולם לא ביקשה ממני דבר.
נעשיתי מעוצבנת. והנה לבת אחת היה יום הולדת והחלטנו לקנות לה מתנה משותפת. הם ביקשו ממני לשים 50 ₪. לא אמרתי כלום, עד שגיליתי שכולן שמו רק 10 ₪. הייתי עצבנית ומתוסכלת כי אני עלולה להפסיד את חברותיי וזה לא נעים. 
כיצד אדע אם הן אוהבות אותי או את כספי?
תשובה:
החלטתי לברר, גם אם אפסיד אותן. אני מעדיפה להיות לבד מאשר עם חברות בגלל כספי. יום אחד עשיתי את עצמי עצובה, אמרתי שיש לנו בעיות כספיות בבית, שאבי פשט את הרגל וכבר איני מקבלת כסף כיס. הן החליפו מבטים, אך לא אמרו כלום. 
הלכנו יחד לאירוע מוזיקלי ואני ביקשתי מהן לשלם עבורי: אין לי כסף, אני מצטערת, אחזיר לכן כשיהיה לי.
הן החליפו מבטים ואחת מהן אמרה: תשמעי, אנחנו לא עשירות כמוך, ואיננו יכולות לעזור לך. מצטערות, אולי יותר טוב שתבואי איתנו בפעם אחרת. 
עכשיו הייתי בטוחה, כיצד יכולה הייתי לחשוב שאנשים לא יתעניינו בכספי, חוויתי אכזבה נוראה כשראיתי אותן מתרחקות.
לא שמתי לב שלאה נשארה איתי. היא ניגשה אלי: את רוצה לדבר איתי? ודאי קשה לך. אני יכולה לעזור לך? אני אשלם עבורך, בואי קודם אקנה לך מיץ ונשתה יחד.
גיליתי לה את האמת, שזו הייתה רק תחבולה לדעת מי מהן חברות אמת. הודיתי לה מעומק הלב, כי היא החזירה לי את אמוני בבני אדם.
מאז, שנינו חברות בלב ונפש. אז אני לא נותנת אמון באף אחד בצורה עיוורת, אבל אין זאת אומרת שאין אנשים שאפשר לתת בהם אמון.





[[110. רשימת דילמות הלכתיות
כאשר אדם צריך לעשות שתי מצוות, יש בירור אצל רבותינו איזו לעשות ראשונה ואיזו לעשות שנייה:
- פדיון הבן מעל לכל.
- ניחום אבלים וביקור חולים.
- מת, כלה ומלך נפגשו בדרך.
- הוצאת המת והכנסת כלה.
- אבדתו, אבדת אביו ואבידת רבו.
- שתי ספינות או שני גמלים במעבר צר.
- אנשים שונים בדין תורה.
כאשר מוטלות על אדם שתי מצוות, ואינו יכול לקיים את שתיהן מחוסר אמצעים כספיים:
- טלית ותפילין.
- יין לקידוש ליל שבת, יין לקידוש היום, סעודת שבת.
- סוכה ותפילין.
- סוכה ומזוזה.
- לולב ותפילין.
- לולב ומזוזה.
- נר חנוכה וקידוש.
- פדיון הבן של עצמו ושל בנו.
- תלמוד תורה ומצווה עוברת.
- טומאת כוהן בבית הקברות והשבת אבידה.
- זקן ואינה לפי כבודו והשבת אבידה.
- הוצאות המת והכנסת כלה.
- אישים שונים בפדיון שבויים.
- וכן בצדקה.
(המעוניין יעיין במקורות: אנציקלופדיה הלכתית רפואית: ו 600-604).



[[111. הנהג המטריד
שמי איילה. מתחילת שנת הלימודים, בית הספר העסיק נהג אוטובוס חדש. כולנו שמנו לב שהוא נראה מוזר. הוא לא היה מחייך והסתכל על התלמידות במבט מפחיד. הוא היה שואל אותנו שאלות תמימות, אך הצורה שהסתכל עלינו הייתה מפחידה. שערותיו נראו מלוכלכות ופניו הלא מגולחות יצרו רושם ששאלותיו לא היו סתם סקרנות.
מהר מאוד התפשטו עליו שמועות שהוא שתיין או שישב בבית הסוהר או שבנות ספרו שהוא התחיל איתן. אמנם לא היו לכך שום הוכחות, אבל בכל זאת פחדתי ממנו, כמו בנות אחרות. היו בנות שלא הגיבו לשאלותיו, אלא התיישבו בשקט, היו כאלה שהשיבו לו שזה לא עניינו, והיו כאלו שהעליבו אותו. בסוף הוא הפסיק לפנות אלינו.
הפתרון: יום אחד ראיתי אותו במרכז קניות, והוא היה נראה יותר מוזר מתמיד, הוא לבש מעיל גדול מידי עבורו, ידיים תחובות בכיסים ומבט מאוד מוזר בעיניים. איני יודעת למה, אך החלטתי לצלמו, הוצאתי מהר את הסלולרי שלי מתיקי וצילמתי אותו. כאשר גמרתי את הקניות אחרי רבע שעה יצאתי, ושמתי לב שהוא עוקב אחריי, פחדתי, והגברתי את קצב ההליכה. אולי הוא ראה שצילמתי אותו ואולי הוא רוצה להציק לי. התחלתי לרוץ ואז הוא צעק: "איילה! חכי רגע!" הוא אפילו זכר את שמי. הוא שוב צעק: "המפתחות שלך!".
הסתכלי בתיקי. הן לא היו, כנראה נפלו כאשר הוצאתי את הסלולארי שלי. עדיין פחדתי, אבל בכל זאת עצרתי, כיוון שהיו אנשים רבים סביבי והייתי מוגנת. הוא התקרב אלי ומסר לי את המפתחות. שאל אותי למה ברחתי ולא ידעתי מה לענות לו. הוא חייך בצורה מגושמת ואמר: "אני משער שזה בגלל שאני נראה לך מפחיד, אני מצטער". ואז הוא הלך לו. הרגשתי רע מאוד. תפסתי שהוא בהחלט נראה אדם מוזר אבל אינו אדם רע, הוא הכיר את השמות של כולנו ורק ניסה להיות טוב לב על אף ביישנותו. מחקתי מיד את התמונה שלו.
הייתי עדיין חושדת אבל ניסיתי להיות יותר טובה כלפיו, ושוחחתי איתו מעט בכל יום. זה עשה אותו מאושר והביא חיוך קל על פניו. הוא אף פעם לא שאל שאלה מחשידה, רק דברים שגרתיים. ניסיתי להסביר לבנות אחרות, אך לא רצו לשמוע לי, והמשיכו להציק לו. הכי גרוע הוא שכל השמועות האלה הגיעו להורים כדי להתלונן אצל המנהלת. אינני יכולה לנחש כמה נהג האוטובוס סבל מכל זה, אבל הייתי בטוחה שהוא יצליח להסביר הכל, שהרי הוא לא עשה שום דבר רע. רציתי ללכת למנהלת ולהסביר לה שכולן טועות, אבל פחדתי.
בשבוע הבא, להפתעתי ראיתי נהג אחר. שאלתי אותו מה קרה לקודם, אך הוא לא ידע. חשבתי ימים אחר ימים שזה מוזר שסילקו אותו בגלל סתם שמועות ללא כל יסוד. שוב הגעתי לאותו מרכז קניות וראיתי אותו עובד שם. מיד נגשתי אליו כדי לשאול אותו מה קרה. הוא סירב לענות לי כי היו אנשים רבים בסביבה. שאלתי אותו אם ירצה לדבר איתי כמה דקות בזמן ההפסקה, והוא הסכים.
התברר שאכן בית הספר פיטר אותו בגלל ריבוי תלונות נגדו המבוססות על שמועות. המנהלת אמרה לו שלא הייתה לה ברירה אלא לסלק אותו, בגלל שההורים לא רצו לשמוע כלום. באמת, הייתה ברירה, אבל היה יותר קל להחליף אותו בנהג אחר, לכן, בגלל כל השערוריה הזאת לא הייתה לו אפשרות אחרת אלא לקבל עבודת ניקיון במרכז הקניות.  
הוא אמר שכל הפרשה הזאת הרסה אותו, כי כל מה שהוא רצה הוא להיות נחמד כלפי התלמידות ולעשות את מלאכתו נאמנה. כואב לי מאוד לראות איך החיים של אדם יכולים להיחרב בגלל סתם שמועות. הוא יודע היטב שיש גברים שמציקים לילדות, אבל הוא לא כזה, אלא שפטו אותו על פי מראהו החיצוני.


[[112. האב והשוטר
אמי נפטרה כשהייתי בגיל 5. אבי שוטר בכפר, ובהיותי ילד הייתי מתגאה בזה. עתה, בגיל 16 הבנתי שאין זה תמיד נוח. הוא חוזר מאוחר הביתה ומסתכל בטלוויזיה. כל פעם שרציתי לדבר איתו, הוא לא היה מעונין, ורק פטר אותי בכמה מילים. כאשר הייתי מבקש שיעזור לי בשעורי בית, אמר לי להסתדר לבד, כי הוא עייף.  
הוא לא התעניין כלל בחיי. היה לזה יתרון, הייתי מזמין חברים ויוצא לבלות איתם. חבר שלי עשה רישיון נהיגה והוריו קנו לו רכב משומש. בילינו איתו כל הערבים עם חברים. לילה אחד הוא נסע בכביש ישר וארוך במהירות עצומה. התחננתי שייתן לי לנהוג והוא הסכים. גם אני דהרתי כמשוגע. פתאום רכב משטרה איתר אותנו והחל לרדוף אחרינו. רציתי לעצור, אך חברי אמר: סע בכל המהירות וברח. לא רציתי, אך לחצו עלי, אז נכנעתי. בסוף חברי התחלף איתי. כמובן, הבריחה לא צלחה ושני שוטרים עצרו אותנו, כאשר אחד מהם הוא אבי. ראיתי כעס בעיניו, אך הוא נשאר רגוע. 
הפתרון:
שני השוטרים שוחחו ביניהם, השני אמר לאבי: עזוב אותם, הם ילדים, תן להם אזהרה, העיקר שלא יעשו זאת שוב. אבי השיב: לא! עליהם ללמוד להיות אחראים בחיים! 
ההורים הוזמנו למשטרה. הטילו עלינו קנס כספי ועבודות שרות.
המתח גבר ביני לבין אבי. הוא השגיח עלי כל הזמן ולא נתן לי ללכת לאף מקום. כעסתי עליו והפסקתי לומר לו שלום.
ערב אחד הוא נכנס לחדרי ואמר לי: התלבש, הולכים. שאלתי לאן, אך הוא לא ענה לי. עיניו היו חתומות. נסענו בשקט כבד. נכנסתי ללחץ. הוא עצר בבית קפה, התיישבנו והוא שאל אותי מה אני רוצה לאכול. הייתי מופתע. אכלנו, ואחרי שתיקה ארוכה, אבי אמר לי: לעולם אל תחזור על זה. נענעתי בראשי לאות הסכמה. אחרי שתיקה ארוכה נוספת, הוא פנה אלי: מה שלומך? עניתי: בסדר, ואחרי שתיקה ארוכה התחלתי לדבר, סיפרתי לו על עבודות השרות, על בית הספר, ועל כל מה שעבר עליי ושיש לי בראש. הוא הקשיב קשב רב.
בסוף שאלתי אותו: ואתה מה שלומך? הוא חייך לרגע וסיפר לי כמה דברים מעניינים על עבודתו.
חזרנו הביתה בשקט. הוא אמר: נחזור על זה בקרוב. מאז הוא נותן לי יותר חופש, ובעיקר אנחנו מדברים הרבה בינינו. אני מספר לו דברים והוא מספר לי. באופן מוזר אותו אירוע קשה קירב ביני לבין אבי. אך כמובן, לא אעשה זאת יותר.

[[113. שאל אופנים
שאלה: אדם שאל אופניים מחברו, נסע והניח אותם מחוץ לחנות והם נגנבו. הוא חייב?
תשובה: כן. פשיעה בשואל.

[[114. בעל חיים שהזיק
שאלה: כלוב לא נסגר היטב, ארנבת ברחה אל השכן, אכלה גזרים ודרכה על פרחים. האם הם חייבים לשלם?
תשובה: כן. פשיעה בשמירת בעלי חיים, חייבים בשן ורגל.

[[115. גניבת פיקדון 
שאלה: אישה הפקידה אצל חברתה פמוטי כסף, והיא שמה אותם בארון המיוחד לכלי כסף. היא יצאה מהבית כמה דקות למכולת מתחת לביתם, לכן לא נעלה את הדלת, נכנסו גנבים ולקחו את הפמוטים. האם היא חייבת לשלם?
תשובה: כן. פשיעה בשומר חינם, אלא אם כן זה מקום בו לא נוהגים לנעול דלתות.

[[116. הפילה אוכל בחנות
שאלה: חנה יצאה מהסופרמרקט בעגלה עמוסה. נתקלה בדבר מה, ביצים ובקבוק יין נפלו ונשברו. היא המשיכה לדרכה, אישה אחרת עברה שם, החליקה על הביצים ושברי הזכוכית, נפלה ושברה את רגלה, מה שהשבית אותה מעבודתה למשך כמה שבועות. האם חנה חייבת לשלם?
תשובה: יש לזה דין בור ברשות הרבים. אבל הכל תלוי אם חנה פשעה או לא. אם הניחה את הביצים והיין למעלה בצורה לא יציבה, אז פשעה, והיא אחראית. אבל אם הניחה הכל כראוי אך נתקלה באבן וכדומה וכל העגלה נשפכה, יש לה דין נתקל. יש אומרים נתקל פושע הוא, כי היה עליו להיזהר, יש אומרים נתקל אינו פושע, כי אין דרכם של אנשים להתבונן בדרכים, וכך נפסקה הלכה, לכן פטורה. אבל בדיני שמיים חייבת, כי היה עליה לנקות, ותשלם את הטיפול הרפואי, אך אינה חייבת לשלם את השֶבֶת, השבתת העבודה, כי זה גרמא דגרמא.


[[117. כדור שנגנב
שאלה: ילד ביקש מחברו שישמור על כדורו. הוא סירב, והבטיח שתמורת זאת ישאיל לו את הכדור יום שלם. הסכים, ותוך כדי משחק הוא שכח את הכדור במגרש, וכשחזר ראה שהכדור נגנב. האם עליו לשלם?
תשובה: כן. שומר שכר שפשע.

[[118. צעדת המוות 
שאלה: שני אחים צעדו בצעדת המוות. כל מי שלא עמד בקצב או נרדם בזמן המנוחה נורה על ידי הנאצים. במנוחה, אדם החליט לנוח וביקש מאחיו להעירו. אלא שגם הוא נרדם, וכאשר הגיעה העת לזוז הוא התעורר בבהלה, רץ עם כולם ושכח את אחיו, שעקב זה נרצח. הוא מתייסר ושואל אם הוא אשם ומה כפרתו.
תשובה: שו"ת 'חלקת יעקב' (חו"מ לג) השיב שהוא נחשב כאנוס. מי שהניח אבן בחיקו, שכח ממנה, והיא נפלה והזיקה נחשב כאנוס (בבא קמא כו ב). וכן מי שהיה טרוד בעסקיו ושכח להתפלל יש לו דין אנוס ויש לו תשלומין. (נ"י י ב שם בשם רמ"ה, מג"א קח ט). אמנם נכון שיקבל על עצמו להיזהר שלא להעליב אנשים שזה נחשב רצח, לגדל יתום בתוך ביתו ולתמוך בלומדי תורה.



[[119. שניים במדבר עם מימיה אחת  
שאלה: שניים שהולכים במדבר ולאחד מהן יש קיטון מים. אם ישתו שניהם, אז שניהם ימותו, ואם ישתה אחד, הוא יגיע למקום מבטחים. מה יעשו? (בבא מציעא סב א).
תשובה: מחלוקת. לפי בן פטורא, מוטב שישתו שניהם וימותו, ואל יראה אחד מהם במותו של חברו. לפי רבי עקיבא, "וחי אחיך עמך", חייך קודמים לחיי חברך (שם). 
שאלה: הלכה כמי?
תשובה: יש אומרים שהשאלה לא הוכרעה, אבל רוב הפוסקים פסקו כרבי עקיבא.
שאלה: האם לפי רבי עקיבא, הוא חייב לשתות, או שהוא רשאי לשתות, אך אם רוצה, יכול להעביר את כל המים לחברו?
תשובה: מחלוקת. יש אומרים שהוא חייב להציל את עצמו, כיוון שהוא בעלים על עצמו ואינו רשאי לוותר על חייו לטובת אדם אחר, וחייו קודמים אינה רשות אלא חובה (שו"ת שבט מיהודה א ח). ויש אומרים שאם הוא רוצה הוא רשאי לוותר ונקרא קדוש וחסיד (שו"ת משפט כהן קמד טו. אנציקלופדיה הלכתית רפואית ו 606-609). 


[[120. תנו לנו אחת ונטמא אותה
שאלה: נשים שאמרו להן עכו"ם תנו לנו אישה אחת מכן ונטמא אותה, ואם לא, נטמא את כולכן, מה יעשו? ימסרו אחת ויצילו את השאר? או לא ישתפו פעולה?
תשובה: יטמאו את כולן ולא ימסרו אף אחת (משנה תרומות ח יב. רמב"ם, הלכות יסודי התורה ה ה). יש מסבירים שהטענה לכך היא, שאין דוחים נפש מפני נפש (רע"ב שם). לנפש אחת יש ערך אין סופי ואין היא פחות מאשר הרבה נפשות. ויש מסבירים, שאם הגויים לוקחים זה אונס, ואין כאן עבירה, אבל אם מוסרים, עושים חטא בפועל (שו"ת משפט כהן קמג).
שאלה: ומה הדין אם אותה אישה פנויה?
תשובה: אותו הדין (ספר חסידים תרצט).
שאלה: ומה הדין אם ממילא כבר טימאו אותה?
תשובה: מחלוקת (כס"מ שם. דגמ"ר יו"ד קנז א).
שאלה: ומה יהיה אם יאמרו: מסרו לנו פלונית, ואם לא נטמא את כולן?
תשובה: מחלוקת (ואין זה דומה לגויים שביקשו להם פלוני כדי להרוג אותו. אנציקלופדיה הלכתית רפואית ו 609-611).


[[121. תנו לנו אחד ונהרגהו 
שאלה: גויים שאמרו לקבוצה של בני אדם: תנו לנו אחד מכם ונהרגהו, ואם לא, נהרוג את כולכם, ימסרו או לא?
תשובה: לא ימסרו. וייהרגו כולם (תוספתא תרומות ז כג. רמב"ם, הלכות יסודי התורה ה ה).
שאלה: ומה יהיה הדין אם אמרו: תנו לנו את פלוני ונהרגהו, ואם לא, נהרוג את כולכם?
תשובה: אם אינו חייב מיתה, לא ימסרו אותו, אלא ייהרגו כולם. ואם חייב מיתה, כמו שבע בן בכרי שמרד במלכות בית דוד (שמואל ב ה כא-כב), מן הדין מותר למסור אותו, אבל אין מורים להם כן לכתחילה (רמב"ם שם).
שאלה: עולא בר קושב נידון למוות על ידי מלכות רומי, ברח לו ומצא מחסה אצל רבי יהושע בן לוי. חיילי רומי הקיפו את העיר והודיעו: אם אינכם מוסרים אותו לידנו, נחריב את כל העיר.
תשובה: ר' יהושע בן לוי פייס אותו ומסר אותו לרומאים שיהרגוהו.
המשך: אליהו הנביא היה רגיל להתגלות לר' יהושע בן לוי, ומאז חדל. ר' יהשוע בן לוי צם כמה צומות, ואז התגלה אליו, ואמר לו: וכי למוסרים ולמלשינים אני מתגלה?! אמר לו ר' יהושע בן לוי: וכי לא נהגתי לפי ההלכה? אמר לו אליהו: וכי משנת חסידים היא זו?! (ירושלמי תרומות ח י).
כלומר: ר' יהושע בן לוי נהג כהלכה, אבל חסידים לא נוהגים כן (כס"מ שם. ועיין חזו"א יו"ד סט, א).
שאלה: נבוכדנצר עלה למלחמה על ירושלים. אמרו לו סנהדרין: "באת להחריב את בית המקדש? אמר להם: לא, אלא, המלך יהויקים מרד נגדי, תנוהו לי ואלך. פנו אל יהויקים. אמר להם: כך עושים? דוחים נפש מפני נפש, דוחים נפשי ומקיימים נפשותיכם? כתוב: לא תסגיר עבד אל אדוניו.
תשובה: אמרו לו: לא כך עשתה זקנתך לשמעי בן בכרי (שמואל ב כ כא-כב). כיוון שלא שמע להם, נטלוהו ושלשלוהו מעבר לחומה (בראשית רבה צד ט. ויקרא רבה יט ו).
שאלה: למה סנהדרין לא נהגו במידת חסידות?
תשובה: חשבו שאין נבוכדנצר רוצה להרוג אותו אלא רק לאוסרו בבית הסוהר (שו"ת ב"ח מג עבודת המלך על הרמב"ם שם). ויש אומרים ש"הריגת אנשים" רבים יחד עם חורבן בית המקדש דוחה את החסידות כלפי היחיד (שו"ת גיא ההריגה ב).
שאלה: כאשר יעקב אבינו פגש את עשיו, הוא חילק את משפחתו לשני מחנות, שאם עשיו יהרוג מחנה אחד, אז יהיה השני לפליטה (בראשית לב ח-ט), כי יילחם עליו (רש"י). הוא שם את שתי השפחות ואת ילדיהן בראש, אחר כך את לאה וילדיה ובסוף את רחל וילדיה (שם לג א-ב), כי אחרון אחרון חביב (רש"י). כיצד מסר ראשונים להריגה כדי להציל האחרונים?
תשובה: א. זה היה ספק אם יהרוג.
            ב. גם על הראשונים הוא יילחם.
            ג. ממילא צריך ראשונים ואחרונים אז מותר לו לבחור.	
שאלה: יוסף אמר בתור משנה למלך לאחיו למסור את אחד האחים כדי שייאסר (בראשית מב, יט). האם מסרו?
תשובה: לא. אלא יוסף הוא שבחר בשמעון (משך חכמה שם, כדי שלא לבחור אחד).
שאלה: הפלישתים אמרו לבני ישראל למסור את שמשון והם עשו זאת (שופטים טו א-יד). האם היה מותר?
תשובה: כן. א. הוא היה חייב מיתה מצד שלטון פלישתים בגלל ששרף את שדותיהם עם שועלים ולפידים (מלבי"ם שם).
ב. כי שמשון הסכים (רד"ק שמואל ב כ-כב).
ג. היה לו דין רודף, כי במעשיו סיכן את כולם (אור שמח על הלכות יסודי תורה שם. אנציקלופדיה הלכתית רפואית 611-615).





[[122. הקדמת תור לרופא
שאלה: האם מותר להקדים תור לחולה על חשבון חולה אחר?
תשובה: 1. רופא פרטי, מותר לו לעשות כרצונו.
            2. רופא במוסד ציבורי, אסור לו להקדים עשיר או בעל מעמד.
            3. מותר לו להקדים:
                 - מי שנמצא בסכנת נפשות.
                 - מי שסובל במיוחד.
                 - תלמיד חכם. ויש חולקים משום חשש חילול השם.
                 - יתום ואלמנה.
                 - הזקוק רק לטיפול קצר.
                 - ידיד קרוב אליו, כשקשה לו לסרב, אך הידיד שביקש לא נהג כשורה.
(אנציקלופדיה הלכתית רפואית לפי הרב שטיינברג ו' 615-616).


[[123. קדימה בפיקוח נפש
שאלה: במשנה כתוב שבפיקוח נפש "האיש קודם לאישה להחיות... כהן קודם ללוי, לוי לישראל, ישראל לממזר, וממזר לנתין, ונתין לגר, וגר לעבד משוחרר. אימתי? בזמן שכולם שווים, אבל אם היה ממזר תלמיד חכם, וכהן גדול עם הארץ – ממזר תלמיד חכם קודם לכהן גדול עם הארץ" (הוריות יג א. רמב"ם, הלכות מתנות עניים ח יז-יח. שו"ע, יו"ד תנא ח-ט). האם כך נהוג בימינו?
תשובה: המנהג הוא לא להקפיד על קדימויות אלה (שו"ת אגרות משה חו"מ ב עה ז. שו"ת מנחת שלמה ב פב ב).
א. הנימוק שמקדימים איש על אישה הוא שיש לו יותר מצוות, אך תיתכן אישה שיש לה יותר זכויות מאשר איש.
ב. לגבי כוהן, אין אנו בקיאים בייחוסי כהונה.
ג. לגבי תלמיד חכם - א. איננו יודעים לשקול תורתו של אדם לעומת חברו.
                            ב. אין בימינו דין תלמיד חכם שמוגדר בגמרא.
                            ג. עלול לצאת מזה חילול השם.
(אנציקלופדיה הלכתית רפואית לרב שטיינברג ו 625-624, 616 הערה 70). 
ועיין הלאה "עדיפות בטיפול רפואי".

[[124. תרופה לו או לאחרים
שאלה: לאדם יש תרופה נדירה ויקרה, שכרגע הוא אינו זקוק לה, אבל יתכן שיצטרך לה בעתיד. לעומת זאת יש אדם שזקוק לה מיידית. האם ייתן לו?
תשובה: מצד אחד, חייו קודמים לחיי חברו. מצד שני, חברו הוא מיידי, והוא לאחר כך, ובהצלה הולכים אחרי המצב העכשווי. וכמובן, חברו הוא ודאי והוא ספק (ועיין שו"ת שבט מיהודה שער א פ"ח).


[[125. הצלת עצמו או אדם חשוב
שאלה: אם אדם נמצא בסכנה וכן אדם אחר יותר חשוב ממנו, כגון תלמיד חכם (עיין משנה הוריות יג א. רמב"ם, הלכות מתנות עניים ח יז-יח), ויש בידו אמצעי הצלה רק לאדם אחד, כגון: מים, תרופה או חגורת הצלה, האם חייב לתת לאדם האחר או רשאי הוא לקחת לעצמו?
תשובה: רשאי הוא לקחת לעצמו, כי "חייך קודמים לחיי חברך" (בבא מציעא סב א. שו"ת משפט כהן קמד אות טז), אבל כדאי לו לוותר לטובת השני (שם טו).

[[126. גזל לשם הצלה
שאלה: האם אדם בסכנה רשאי לגזול אמצעי הצלה מאדם אחר שאינו זקוק לו ואינו רוצה לתת לו או למכור לו?
תשובה: רשאי אדם להציל עצמו בממון חברו. אך אם גם חברו זקוק לו, ודאי אסור לגזול ממנו, כי הוא גוזל את חייו (חזו"א יו"ד סט אות ב).

[[127. עדיפות בחלוקת תרופות
שאלה: אם אנשים רבים זקוקים לתרופה או לטיפול רפואי, אך אין די לכולם, למי יש קדימה?
תשובה: א. למי שיש סיכוי רפואי יותר גדול להתרפא.
            ב. למי שיזכה לאריכות ימים, על פני מי שרק יזכה להארכת ימים.
            ג. למי שנמצא ודאי בסיכון על פני מי שנמצא בספק סיכון.
            ד. אך אם התחילו טיפול בחולה מסוים לא מפסיקים אותו עבור חולה אחר בעל עדיפות.
            ה. עדיף להציל רבים מאשר מעטים.
            ו. ועיין לעיל "קדימה בפיקוח נפש". 
(אנציקלופדיה הלכתית רפואית ו, 620-628).


[[128. חלוקה על פי גורל
שאלה: אם אין די מסיכות נגד התקפת אב"כ, למי יש לתת?
האם אפשר על פי הגרלה?
תשובה:
א. סדרי קדימויות שבמשנה (הוריות יג א).
ב. למי שנמצא יותר בסיכון, כגון זקן וחולה על פני צעיר ובריא.
 ג. אם כולם שווים, אפשר על פי הגורל. יש גורל אסור, כגון כדי לדעת עתידות. ויש גורל מותר, כדי לברר ספקות. הרבה דברים הוכרעו על פי גורל: שעירי יום הכיפורים, חלוקת הארץ לשבטים, גורל עכן, בחירת שאול המלך, גורל שאול ויהונתן, יונה, משמרות כהונה, גורל נחמיה מי ישב בירושלים, המביאים קרבן עצים, חלוקת מנות אוכל במשפחה, פייסות במקדש, חלוקת ירושה בין אחים, שבעים זקנים בימי משה רבינו, עודפי הבכורים על הלוויים, חלוקת עליה לתורה, גבעונים בימי שאול.
כתוב בשו"ת 'חוות יאיר' שאם הגורל נעשה כהוגן, תדבק בו ההשגחה האלוקית (ס, סא). 
יש כמה שמות לגורל: גורל, חלש, פיס, קלפי.
(אנציקלופדיה תלמודית ערך גורל. אנציקלופדיה הלכתית רפואית ז 628-629).

[[129. קדימה בין פצועים
שאלה: באירוע בו נפצעו אנשים רבים, וכן במלחמה, מי קודם - פצוע קשה, בינוני, קל?
תשובה: פצוע בינוני קודם, כי הפצוע הקשה דורש הרבה זמן, ובאותו הזמן רבים אחרים עלולים למות מחוסר טיפול.
שאלה: ומה יהיה אם אותו פצוע קשה הוא בעל תפקיד שהרבים צריכים לו, כגון קצין?
תשובה: אז הוא קודם, כי הצלתו תביא גם להצלת אחרים, לכן משוח מלחמה קודם לסגן, כי הציבור צריך אותו יותר (רש"י הוריות יג א).
(אנציקלופדיה הלכתית רפואית ז 630-631).


[[130. פינוי פצוע
שאלה: אם חייל נפצע בפעולה צבאית ויש לפנותו, האם הרופא שמלווה את היחידה יצטרף אליו כדי לטפל בו, כגון בשביל הנשמה?
תשובה: לא. כי הוא שייך לכל היחידה וחייב להישאר פנוי עבורה בשעת הצורך כיוון שהיא נמצאת במשימה צבאית, מה שנקרא "חולה לפנינו", לכן יישאר איתם, ואת הפצוע ילווה חובש, על אף שהוא בעל מיומנות פחותה.
(אנציקלופדיה הלכתית רפואית ז 631).

[[131. קדימה במכונת הנשמה
שאלה: אם באו שני חולים ליחידה לטיפול נמרץ וזקוקים למכונת הנשמה, למי יש לתת, כאשר לאחד יש סיכוי לחיות זמן רב, מה שנקרא "חיי עולם", או למי שגם אם יצילו אותו, ימיו ספורים, מה שנקרא "חיי שעה"?
תשובה: "חיי עולם".
שאלה: אם בא רק חולה אחד במצב של "חיי שעה", האם לחבר אותו למכונת הנשמה שכבר לא תהיה פנויה לחולה במצב של "חיי עולם"?
תשובה: יש אומרים שיש לחברו, כי אין עושים חשבונות של עתיד אלא של הווה, והקודם זוכה. ויש אומרים שאין לחברו, כי יש להשאיר לחולה של "חיי עולם". יתר על כן, יש אומרים שאם חברו חולה "חיי שעה" והגיע חולה של "חיי עולם" יש לנתק את הראשון ולחבר את השני. כמובן, יש לעשות זאת בעדינות, בלי להכניסו ללחץ, ולתת לו את הטיפול המיטבי גם אחרי ניתוקו.
(אנציקלופדיה הלכתית רפואית ז 631-632).


[[132. הצלת אדם על ידי מסירת חברו לגויים למות
שאלה: האם מותר למסור לגויים אדם אחד כדי להציל אדם אחר יותר חשוב ממנו על פי סדר העדיפויות שבמשנה (הוריות יג א), כגון תלמיד חכם או כהן או נביא או קצין בכיר?
תשובה: לא. כי כאשר מדובר בחיי אדם אין מקום לאומדנות ולהערכות יחסיות והמשנה רק מדברת בקדימות מי להציל (שו"ת משפט כהן קמג-קמד. ועיין רמב"ם, כס"מ הלכות יסודי התורה ה ו).   
שאלה: מה יהיה הדין אם מדובר באדם רשע שגרם לאותם גויים את רצונם להרוג ובגללו כולם בסכנה?
תשובה: אז מותר למסור אותו, שהרי הוא אשם (ספר חסידים תש. אנציקלופדיה הלכתית רפואית ז 632-633).

[[133. אוניה טובעת
שאלה: אניה טובעת מעודף משקל, ואז כולם ימותו, האם אפשר לזרוק אחד לים כדי להציל את כולם?
תשובה: לא. אין מצילים רבים על ידי הריגת אחד (רמב"ם, הלכות יסודי התורה ה ו).  
שאלה: האם אפשר להטיל גורל מי ייזרק לים?
תשובה: גם לא (ספר חסידים תשא).
שאלה: ואם כולם יסכימו להטיל גורל?
תשובה: מותר לזרוק לים מי שהגורל ייפול עליו, אם הוא מסכים, שהרי מותר לאדם למסור נפשו כדי להציל אחרים (חזו"א יו"ד סט א. אנציקלופדיה הלכתית רפואית ז 634).   

[[134. הטיית טיל
שאלה: טיל העומד לפגוע בשטח גדול, האם מותר ליירט אותו ואז יפול במקום בו יש פחות אנשים? וכן לגבי חץ, או רימון שמתעופף באוויר, או רכב שאיבד בלמים?
תשובה: יש מי שהסתפק, ויש מי שאוסר מדין שב ואל תעשה עדיף, ויש מי שהתיר (אנציקלופדיה הלכתית רפואית ז 634-635. ועיין לעיל דילמת הרכבת).

[[135. חמיקה מחץ
שאלה: חץ נורה על אדם, או רימון נזרק, האם מותר לו לזוז הצידה ואז ייהרג זה שעומד מאחוריו?
תשובה: ספק (אנציקלופדיה הלכתית רפואית ז 635).

[[136. הצלה בבניין שהתמוטט
שאלה: במלחמת שלום הגליל, בצור, בניין התמוטט. הרבה חיילים היו לכודים בקומות התחתונות ומעט בקומות העליונות. האם כדי להציל את המרובים, מותר לעלות בדחפורים על ההריסות, כאשר עקב זה ייתכן שייהרגו לכודים בקומות העליונות?
תשובה: יש אומרים שכן, ואין זה נקרא הרג, אלא תוצאה של הצלה. ויש אומרים שלא, כי זה בקום ועשה, שהריגת המעטים ודאי והצלת המרובים מסופקת (תחומין ד 136, 144. אנציקלופדיה הלכתית רפואית ז 635-636).

[[137. גויים שדרשו שימסרו אדם	
שאלה: גויים שדרשו מקבוצת אנשים שימסרו להם אדם אחד להריגה, ואם לא ימסרו, אז יהרגו את כולם, האם למסור?
תשובה: זו סוגיה מאוד מורכבת, ויש בה הרבה פרטים וגם הרבה שיטות פוסקים:
א. תלוי אם הגויים נקבו בשמו או דרשו אדם סתם.
ב. תלוי אם חייב מיתה מדין תורה או מדין מורד במלכות או לא.
ג. תלוי אם חייב מיתה על פי משפט הגויים או סתם רוצים להרוג בשרירות ליבם.
ד. תלוי אם ביקשו אדם להריגה או לא ידוע אם רוצים להורגו, ולא ברור שימות.
ה. תלוי אם בכך יינצלו רבים אפילו שניים או יינצל אחד.
ו. תלוי אם הוא מסכים מרצונו החופשי להימסר או שמשדלים אותו.
ז. תיתכנה כמה תשובות: אסור, מותר, מותר אך אינו משנת חסידים למוסרו.
(אנציקלופדיה הלכתית רפואית ז 636-639).


[[138. מסירת יהודי לעבודת המלך
שאלה: תפסו יהודי לעבודת המלך, והמצב קרוב לפיקוח נפש. אם יברח, ייקחו אחר במקומו. האם יש להשתדל לעזור לו?
תשובה: לא. כי ייקחו אחר תחתיו, ולכן מי לנו ומה לנו האחר? (ש"ך חו"מ קסג סג יח).
שאלה: אם יצאה פקודה מהמלך לקחת מספר יהודים, וטרם נלקח אף אחד, ואחד עלול לברוח, האם לעזור לו? 
תשובה: כן (שם).
שאלה: אם המלך דרש שימסרו לו מספר נערים, האם אפשר למסור לו נערים מקולקלים ביותר? 
תשובה: לא. אין לנו לדון דינים הדומים לנפשות.
שאלה: אבל האם אפשר להשתדל שיהודי כשר לא יילקח?
תשובה: כן.
שאלה: אם כבר באה פקודה לקחת יהודי כשר מסוים, האם מותר להשתדל להציל ואז ייקחו אחר במקומו? 
תשובה: קשה להתיר (שו"ת נודע ביהודה תנינא חיו"ד ס' עד, מובא בפת"ש יו"ד קנז ס"ק יג).
שאלה: האם מותר לאדם שנתפס על ידי המלך לברוח אם עקב כך יינקטו עונשים על הנותרים וגם יתפסו אחרים תחתיו?
תשובה: יש אומרים שכן (ועיין להלן בריחה ממחנה השמדה 142), ויש אומרים שאם עקב כך יהרגו את שאר אנשי העיר, אז יש לו דין רודף, ואז מותר למסור אותו, כדי להציל את השאר. אבל אם ברח למקום שלא ימצאו אותו ולא ייענשו אחרים, אסור למוסרו (שו"ת אגרות משה חיו"ד ח"ב סי' ס ענף ג. אנציקלופדיה הלכתית רפואית ז 639-640).


[[139. הריגה לשם הצלה
שאלה: האם מותר להרוג אדם אחד כדי להציל אנשים רבים? או למסור לגויים שיהרגו אדם אחד שהגויים הוציאו עליו גזר דין מות ומחפשים אותו, כדי להציל רבים?
תשובה: לא. (מאירי סנהדרין עב ב).
שאלה: האם מותר להרוג אדם אחד שתוחלת חייו קצרה, הנקרא "חיי שעה", כדי להציל אדם עם תוחלת חיים ארוכה, הנקרא "חיי עולם"?
תשובה: יש אומרים שכן (תפארת ישראל יומא פ"ח בועז ג), אך רוב הפוסקים אוסרים (שו"ת נובי"ת חו"מ נט).
שאלה: רופא שבאו אליו שני אנשים לטיפול נמרץ מציל חיים, שיש לאחד קדימה על השני, גדול הדור וצדיק גמור לעומת אדם פשוט, שפוי בנפשו לעומת חרש שוטה וקטן, צעיר לעומת זקן מופלג, והוא קיבל בטעות את זה שאין לו קדימה, למשל חיבר אותו למכשיר הנשמה, האם יש לו דין שופך דמים ומונע הצלה, והאם עליו לנתק את הראשון ולחבר את השני?
תשובה: לא. אין דוחים נפש מפני נפש. אין לו לנתקו, אלא עליו להמשיך לטפל בו (שו"ת אגר"מ חו"מ ב עג ב).
שאלה: ומה יהיה הדין אם הוא חיבר אדם שהוא "חיי שעה", ולא את זה שהוא "חיי עולם", האם מותר לו לנתק ולחבר את השני?
תשובה: יש אומרים שאסור (שם). יש אומרים שמותר, וראוי להודיע לכל חולה "חיי שעה" שמחברים אותו, שאם יגיע חולה אחר שיש לו "חיי עולם", שינתקו אותו ויחברו את השני. 
(אנציקלופדיה הלכתית רפואית ז 641-643).

140. הצלת אם או עובר
שאלה: אם האם והעובר בסכנה, ואפשר להציל רק אחד את מי מצילים?
תשובה: את האם, כיוון שהעובר עוד לא נולד ולא בא לעולם.
 


141. תינוק בוכה במחבוא בשואה
שאלה: יהודים היו במחבוא, תינוק שם החל לבכות, והיה חשש שכולם יתגלו וייהרגו, מישהו שם כרית על פיו להשתיקו, אך הוא נחנק למוות. האם היה מותר?
תשובה: כן, היה לתינוק דין רודף, ומותר היה לו להורגו. אך כיוון שלא רדף ברצון, אלא באונס, לא הייתה חובה להורגו, לכן אם אינו הורגו, קדוש ייאמר לו. 
(השוואה במקורות הרבניים 217. תשובות והנהגות ג שסד).

142. יודנראט
שאלה: ראשי היודנראט, מועצת היהודים בגטו, נצטוו להכין רשימה של יהודים למשלוח למחנה השמדה או למסור את היהודים הזקנים, הנכים והחולים, ואם יסרבו, יהרגו אותם וכן האנשים בגטו, ואם יסכימו, השאר ינצלו.
תשובה: הרבנים שם פסקו שאין להסגיר יהודים שלא חייבים מיתה ולא ייחדו אותם, ואין להקריב מועטים להצלת רבים.
(השוואה במקורות הרבניים 218, 329).
שאלה: הנאצים נתנו לראשי היודנראט מספר מצומצם של תעודות עבור אנשים שמסוגלים לעבוד ויישארו בגטו, והשאר יישלחו למחנות השמדה, האם מותר להם לחלק?
תשובה: כן, כדי להציל כל מי שאפשר להציל. (שו"ת ממעמקים ה, א).

143. בריחה ממחנה השמדה
שאלה: האם לעצור במחנה השמדה מותר לברוח וכתוצאה מזה, הנאצים יענישו ואף יהרגו אחרים?
תשובה: מותר לו. (אנציקלופדיה רפואית הלכתית 645. ועיין לעיל מסירת יהודי לעבודת המלך 137).




 144. הצלת ילד מאושוויץ
שאלה: הנאצים באושוויץ אספו ילדים להריגה לפי גובה מסוים. אביו של אחד בילדים היה בידו לשחד את הקאפו לשחרר את בנו יחידו, אבל אז יקח ילד אחר למות כדי להשלים את המכסה. האם מותר?
תשובה: האב שאל רב באושוויץ שהשיב לו שאינו פוסק לו, אלא יעשה כרצונו. האב והבין שהדבר אסור וקיבל אותו באהבה. (אנציקלופדיה רפואית הלכתית ז 645-646).

145. הסתכנות להצלת עצמו
שאלה: ארבעה מצורעים ישבו בפתח העיר בזמן מלחמה בין ישראל לארם, והיו שרויים ברעב. אמרו אם נשאר פה, נמות. אם נכנס לעיר שלנו, גם נמות מרעב. אם נלך למחנה ארם, אולי יהרגו אותנו או יחיו אותנו (מלכים ב ז ג –ד). מה עדיף להישאר כאן או להיכנס לעיר, אז או ימותו מיד או יחיו זמן רכב?
תשובה: הם החליטו להיכנס למחנה ארם, שהיה ריק כי כולם ברחו. על כל פנים, חז"ל אומרים שהם צדקו בהחלטתם כי אין חוששים ל"חיי שעה" כאשר יש סיכוי לחיי עולם. (עבודה זרה כז ב, שו"ע יו"ד קנה א).














146.טיפול רפואי מסוכן
שאלה: האם מותר לתת לחולה שימיו ספורים טיפול רפואי מסוכן, שאם לא יצליח ימות מיד, ואם יצליח יאריך ימים? האם מסכנים "חיי שעה" בשביל סיכוי ל"חיי עולם"?
תשובה: עיין לעיל דילמה 144 על ארבעה מצורעים והוא הדין כאן. כותב הרמב"ן שבכל טיפול רפואי יש סיכון "שאין לך ברפואות אלא סכנה, מה שמרפא לזה ממית לזה", לכן כתוב בתורה "ורפא ירפא", ביררו מכאן שניתנה לרופא רשות לרפא" (חובת האדם, שער הסכנה).
שאלה: האם חולה מסוכן מותר לו לפנות לרופא גוי שחשוד על רצח שאולי יהרגנו אולי יצילנו?
תשובה: כנ"ל מותר, אין חוששים ל"חיי שעה", כאשר יש סיכוי של "חיי עולם". 
(ע"ז כז ב, תו"ס ד"ה לחיי, שו"ת יו"ד קנה א. ועיין לעיל 144).



147. הסתכנות להצלת חברו
 שאלה: האם חייב אדם להסתכן כדי להציל את חברו ממוות או שחייו קודמים?
תשובה: מסופר בתלמוד הירושלמי שרבי אימי נתפס על ידי שודדים רוצחים. אמר חכם אחד: אין לו סיכוי לחיות. אמר ריש לקיש: אני הולך להצילו, או שאני הורג או שאני נהרג. הלך ופייס אותם והציל אותו. (ירושלמי תרומות סופ"ח).
1. יש אומרים שזו הוכחה שאדם חייב לסכן עצמו כדי להציל חברו. נכון שחייו קודמים לחיי חברו, אבל ספק חייו אינם קודמים לודאי של חברו. (כסף משנה הלכות רוצח א יד, ב"י חו"מ נכו, וראה נפש הרב עמ' 10).
2. יש אומרים שלא היה חייב, אלא עשה כן ממידת חסידות (שו"ת יד אליהו).
3. יש אומרים רבי אימי היה גדול מריש לקיש, לכן היה עליו להצילו. (שם).
    4. יש אומרים שדברי הירושלמי קשים להבנה, כי הלאו של לא תעמוד על       
          דם רעך, נדחה מפני פיקוח נפש ככל דבר אחר. (מנחת חינוך רל'ז).
4. יש אומרים שתלמוד בבלי חולק בזה על הירושלמי והלכה כמותו (ועיין אנציקלופדיה הלכתית רפואית ה  737-736).

ורבינו הרב צבי יהודה קוק הוכיח מהגמרא שחייב, שהרי כתוב שם "אם ראית טובע בנהר או ליסטים באים עליו או חיה רעה באה עליו, חייב להצילו" (סנהדרין עג), והרי סתם שטף המים או התקפת הליסטים או החיה הרעה, יכולה להיות בהם ספק סכנה לבוא להציל. והרמב"ם כתב "אם רואה טובע בים" שסכנת המציל גדולה מאשר סכנת הטביעה בים, וכן הרמב"ם כתב שחייב להצילו "אם יכול להציל" (הלכות רוצח ושמירת נפש פרק א), והרי זה דבר מובן מאליו, אלא מכאן שזה התנאי היחיד, שיהיה יכול להציל, ושום נימוק אחר אינו פוטר אותו.( לנתיבות ישראל א קיח – קיט). (ועיין באריכות באנציקלופדיה הלכתית רפואית ה 754 -762).

148. סיכון בטיפול רפואי
 שאלה: האם מותר לבצע טיפול רפואי מסוכן בחולה מסוכן? כלומר, ללא טיפול רפואי החולה ימות תוך זמן קצר, מה שנקרא "חיי שעה", ועם הטיפול, יש שתי אפשרויות או שיאריך ימים, מה שנקרא "חיי עולם", או שימות יותר מהר?
תשובה: מותר לסכן חיי שעה עבור חיי עולם. (שו"ע יו"ד קנה א, ועיין לעיל 144 ארבעה מצורעים). יש אומרים שזה בתנאי שהצלחת הטיפול היא לפחות 50% ויש אומרים 30% ויש אומרים 5%. (אנציקלופדיה הלכתית רפואית ה 746-747).
149. חיסון
שאלה: האם מותר לבצע חיסון כדי למנוע מחלה שהיא סכנה ממשית אך בחיסון עצמו יש סיכון רחוק?
תשובה: כן. כגון לגבי אבעבועות שחורות. (תפארת ישראל על משנה יומא פרק ח אות ג, ועייל לעיל 148).
150. טביעת המיניונת MIGNONETTE 
שאלה: בשנת תרמד' ארבעה אנשים הפליגו מאנגליה ביכטה קטנה שטבעה במהלך ההפלגה. הם נמלטו בסירה קטנה ללא מזון, רחוקים מהחוף, כך שכולם ימותו מרעב. דנו ביניהם אם להפיל גורל מי ימות כדי שהאחרים יאכלו אותו, אך זה לא התקבל. המלאך הצעיר, בן 17, היה מאוד חולה, כנראה בקומה. הם החליטו להרוג אותו. לבסוף הם ניצלו על ידי ספינה שעברה בסביבה. בחזרם לאנגליה הם נדונו למוות. התנהל ויכוח גדול בדעת הקהל, שגילה כלפיהם הבנה וסימפטיה. עקב כך, קבלו חנינה ועונשם הוקטן לשישה חודשי מאסר. (ויקיפדיה Rv. DUDLEY AND SREPHENS).
תשובה: על פי הפילוסופיה התוצאתנית והתועלתנית של בנטהם, צדקו, כי המספר הגדול של הנהנים קובע. על פי הפילוסופיה הדיאונטולוגית של קנט, רצח אסור בכל מצב. מה שהוא היה רווק צעיר והם בעלי משפחות, אינו סיבה. וכן מה שהיה כמעט מת ואולי סובל אינו סיבה.
לפי התורה, אסור למסור אדם אחד לרוצחים, כדי להציל רבים (רמב"ם הלכות יסודי התורה פרק ה). קל וחמר להרוג אדם אחד. אמנם אם אדם אחד יכול למסור נפשו ולהתנדב מול הרוצחים כדי להציל אחרים, אך גם לא להתאבד. לכן ודאי היה להם דין רוצחים. (אמנם אם היה מת, מותר היה לאכול אותו. אמנם בשר אדם אסור לאכילה. עיין אנציקלופדיה תלמודית ערך בשר אדם, אבל מותר משום פיקוח נפש).
151. הצלת חייל פצוע
שאלה: האם חובש חייב להסתכן עבור חייל פצוע בעת מלחמה?
תשובה: ודאי. דיני מלחמה שונים מדינים רגילים, וכל חייל מסתכן עבור חיילים אחרים וכן עבור כל עם ישראל. (אנציקלופדיה הלכתית רפואית ה 759).








152. כבוד אמו  
שאלה: אדם גר עם אמו המאוד מוגבלת ודואג לה. אך בנות שאיתן נפגש לשידוך מסרבות לגור איתה. מה עדיף אמו או נישואין?
תשובה: אמו, בגלל שתי סיבות.
א. אדם חייב לכבד את אמו, גם אם בגלל זה יתרושש, ויצטרך לחזר על הפתחים. הגדר של כבוד הוא מאכיל ומשקה, מלביש ומכסה, מכניס ומוציא, כלומר דואג לצרכיה היסודיים לכן חובתו זו קודמת. זה גם ענין של מוסריות אנושית, שעליו להחזיר טובה על כל מה שעשתה עבורו.
ב. נפסק שהתכונה הראשית של בת זוג ראויה היא מידות טובות, כאשר בראש עומד לב טוב אם הן מסרבות, סימן שאין להן לב טוב, כי כאמור זו חובה מוסרית אלמנטרית. לכן אין הן מהוות שידוך מומלץ.
ונקווה שימצא בחורה עם לב טוב.
153. חרם על גרמניה
שאלה: לפני השואה, הגרמנים הטילו חרם שלא לקנות בחנויות היהודים. באנגליה ובארצות הברית הגיבו בזעם, היהודים עצמם היו מחולקים בדעותיהם. יש שאמרו שיש לעודד דעת הקהל בעולם, ויש שחששו שתגובות חריפות עלולות לסכן את היהודים עוד יותר.
תשובה: יש להכריע על פי המציאות. כאשר היטלר שמע על נאומי היהודים נגדו בארצות הברית, הגיב בכעס נורא וזעק שהוא ישמיד את היהודים (השואה. במקורות הרבניים 24-26).
154. תינוק המסכן אחרים
שאלה: בזמן השואה בבודאפשט, קבוצת יהודים הסתתרו בבונקר. אישה אחת התחילה ללדת, ונשכה את שפתיה כדי לא להוציא אנחה מפיה, כי בחוץ הסתובבו משמרות של ס"ס. אבל אחרי שילדה, התינוק התחיל לבכות קול רם, ללא כל אפשרות להרגיעו.
תשובה: היו בניהם גם שני רבנים פסקו להרוג את התינוק – שהרי יש לו דין רודף, גם שהוא רודף שלא מדעת. אבל אף אחד לא הסכים לבצע את פסק הדין, אז האמא שראתה את המבוכה ולא רצתה לסכן את האחרים, המיתה את התינוק במו ידיה. (סיפר האדמו"ר ממונקאטש רבי ברוך רבינוביץ, השואה במקורות רבניים 64). וכן פסק הרב שמעון אפרת, במקרה דומה, שאומנם "אין דוחים נפש מפני נפש", אבל המסקנה שהיה מותר כי לתינוק היה דין רודף, כלומר רודף אחרי יושבי הבונקר להרגם (מגיא ההריגה ס' א).

155. קטניות בשואה
שאלה: בזמן השואה, נשאל הרב יהושוע גרינוולד מחוסט, "אם אפשר יהיה לאשכנזים לאכול קטניות, כי המצות הן בצמצום ותפוחי אדמה יקרים".
תשובה: השיב בצורה החלטית, "חלילה לנו להתיר ולפרוץ גדרן של ראשונים". אכן, לא היה מצב של רעב. (שו"ת חסד יהושוע, חט, ס' יב. השואה במקורות רבניים 66).
156. משפט קסטנר
שאלה: בזמן השואה, יוסף קסטנר ניהל משא ומתן עם הרוצחים, "דם תמורת סחורה", שחרור של יהודי הונגריה תמורת משאיות ועוד. וכך יצאה רכבת ההצלה של 1684, שכללה גם את משפחתו, מקורביו, ועשירים. אך כל התכנית לא התקיימה, הוא גם העיד במשפט נירנברג לטובת כמה נאצים. הוא נשפט במדינת ישראל, על כך שמכר נשמתו לשטן, ושתמורת הצלת מקורביו, התחייב לא להפיץ מידע על תכנית ההשמדה, לכן הוא הפך למשתף פעולה. הוא נרצח לפני פרסום פסק הדין. האם קסטנר צדק או לא?
תשובה: בית המשפט העליון זיכה אותו, מלבד סעיף העדות לטובת הנאצים, וקבע שמשימתו לא הייתה רק אותה רכבת אלא הצלת כל יהדות הונגריה.
יש שטוענים שהחלטה זו אינה צודקת ושהוא שותף לרצח, ולעומתם יש טוענים שהוא התמסר להצלת יהודים, שלא הצטרף בעצמו לרכבת אלא הסתובב בגרמניה בזהות מזויפת, נכנס ללוע הארי ואכן מיד שהתגלה יותר מאוחר הראה שהציל יהודים רבים ממחנות השמדה, שהוא לא הסתיר דבר, כי אז בשנת תש"ד, כולם כבר ידעו את הכל, ושהוא בעצמו כתב אזהרות על כך. ושאותו נאצי בכיר שהוא העיד לטובתו במשפט נירנברג, שיתף פעולה להחזרת רכוש גנוב וכן להבאת נשק מצ'כוסלובקיה למלחמת השחרור, אך בזמן המשפט אי אפשר היה לגלות זאת.
מסקנה: כיוון שנרצח, הוא לא הספיק לנמק את דברו, וכן לא הכל ידוע עד עצם היום הזה, ולכן יש עדיין ערפל, ויש להימנע מלהביע דעה.






157. כסף להצלת נרדפים
שאלה: בזמן השואה היו זקוקים לכסף למען הצלת היהודים. התעוררה השאלה, כמה אדם חייב לתת, שהרי אמרו חז"ל: "המבזבז אל יבזבז יותר מחומש", כלומר הרצה לפזר כספו לצדקה מנדיבות ליבו, לא יתן יותר מחמישית כל נכסיו, וכן אמרו חז"ל: "אין פודים את השבויים יותר מכדי דמיהם" , כלומר לא נענים לדרישות מופרזות.
תשובה: כתב האדמו"ר רבי אהרון רוקח מבעלז, שזה נאמר בימים כתיקונן, אבל במצב הנורא שנוצר, אפילו יתן אדם כל הונו עדיין לא יצא ידי חובתו וחייבים אפילו לחזר על הפתחים, כלומר לאסוף צדקה, כדי להציל את הנרדפים. (השואה במקורות הרבניים 70).

158. קהילה שעוברת
שאלה: עקב הגירושים בזמן השואה, קהילות שלימות נאלצו לעבור מן הכפר אל העיר, הן באו עם הרבנים והשוחטים. התעוררה השאלה האם כולם עתה כפופים לקהילה הגדולה, כדין אדם שבא ומצטרף לקהילה, ועתה הוא חלק ממנה לכל דבר, לכן מעתה רב העיר הוא שיקבע עבור כל הפליטים, כולל רבנים ושוחטים?
תשובה: הרב אברהם ברוך רוזנברג השיב שכיוון שנעקרו בכח ממקומם, הם רשאים להישאר תחת מרותם של הרבנים והשוחטים שבאו עימם. מאידך, אסור גם לפליטים להתערב ולפגוע בזכויותיהם של הרב והשוחטים המקומיים. וכדאי שיגיעו לעמק השווה כדי למנוע חילול השם. (שו"ת ברכת אברהם ח"ב ס' מט. השואה במקורות רבניים 87-88).

159. קופת ר' מאיר בעל הנס
שאלה: בזמן השואה, היו צריכים כסף להצלת מקורבים, האם אפשר להשתמש בכספים שנאספו עבור קופת ר' מאיר בעל הנס, כלומר עבור יהודי ארץ ישראל, שהרי אסור לשנות מצדקה לצדקה?
תשובה: הרב יצחק צבי סופר פסק שמותר, כיוון שיש כאן מצוקה נוראה ומצוות פדיון שבויים, ואין דבר העומד בפני פיקוח נפש, וממילא כרגע אי אפשר למסור את הכסף לארץ ישראל, וכל עניין קופת ר' מאיר בעל הנס, להעביר כספים מיהודי הגולה שהם במצב כלכלי טוב ליהודי ארץ ישראל הנמצאים במצוקה, אך עתה התהפך המצב, לכן יש לצרף דברי המהרי"ק שלפעמים נוח לעניי ירושלים, שבכספם יעשו מצווה אחרת, כגון להחיות נפשות. (שו"ת מספר הסופר חא ס' מב, השואה במקורות רבניים 89-90).
160. ברכת הגומל בשואה
שאלה: יהודי רומניה שגויסו למחנות עבודה שוחררו. האם עליהם לברך הגומל, כאשר יש סיכוי שיגויסו שוב?
תשובה: פסק הרב בצלאל שטרן שלא, אלא אלה שהספיקו לצאת מהמדינה ודאי יברכו הגומל, ויכוונו גם לאלה שנותרו שם. (שו"ת בצל החכמה חא י יט, השואה במקורות הרבניים 90).

161. בית כנסת שנוצרים תפסו
שאלה: אחרי השואה, מגורשים מרומניה, חזרו למקומם ומצאו כי בית הכנסת נתפס על ידי נוצרים, שמסרבים להחזירו, אך מוכנים לשלם. האם מותר לקבל כסף עבור מסירת בית כנסת לנצרות?
תשובה: פסק הרב בצלאל שטרן שמותר, שהרי אין שום דרך לקבל את הבניין בחזרה (בצל החכמה א כט. השואה במקורות רבניים 92).
162. יהודים שהתנצרו בשואה
שאלה: בזמן השואה יש אנשים שהתנצרו, וכן היו מקרים שנשותיהם או בניהם התנצרו, כדי להציל את הוריהם, האם להרחיק את האבות מהקהילה בגלל חטאות בניהם, הרי הם לא חטאו. וגם הבנים עשו כן, לא מתוך רצון אמיתי אלא מן השפה ולחוץ מרוב פחד?
תשובה: כתב הרב צבי הירש גרינברג פסק שאין לקבל את האבות, שאם כך, תתרבה הפרצה, והאבות אמרו לבניהם להתנצר. אדרבה יש לדרוש מהמתנצרים לחזור בתשובה (שו"ת מקדשי השם חא' ט צב. השואה במקורות רבניים 102-103).
163. ספרי קודש שנשדדו
שאלה: בזמן השואה, בסלובקיה, מאות יהודים הועסקו במיון ספרי קודש שנשדדו מבתי היהודים, ועל ידי כך ניצלו מן הגירוש לפי שעה. הרב חיים מיכאל דוד וייסמנדל הציע שימכרו לחו"ל, הם ישלמו מעט כסף לממשלת סלובקיה, ואת יתרת הכסף ישלמו לעזרת יהודי סלובקיה. בחוץ לארץ התעוררה השאלה אם מותר לקנות ספרים גזולים?
תשובה: הרב מרדכי יעקב ברייש פסק שלפי הקצות ס' שנו ס"ק ג, מותר להצילם מבזיון, וגם הבעלים התייאשו, לכן מותר, אבל ברמ"א שם שלפנים משורת הדין יש להחזיר (שו"ת חלקת יעקב חא' ס קלו. השואה במקורות רבניים 106-107).

164. מרק לא כשר בשואה
שאלה: בגטו וורשה, תלמידי ישיבה יצאו בלילה לחפש אוכל בבתים יהודים נטושים, לפעמים נשים אספו עבורם וגם בשלו. אבל היה גם מטבח עממי, שחילק מרק, אך לא היה כשר. האם מותר לאכול משום פיקוח נפש?
תשובה: הם סרבו ואמרו: "האם אנחנו מוכרחים לעשות כל מה שמותר?! אגב, אין זה רק עניין של כשרות, שהרי מאכלות אסורות מטמטמות את הלב!" (יומן גטו וורשה 109, השואה במקורות רבניים 119).

165. קיצור חיים מפני ייסורים
שאלה: נאצים התעסקו לרצוח שלושה זקנים מתוך ייסורים קשים ומרים לעיני הצבור. אחד מת מייסוריו, והשני פרפר בן החיים והמוות, ואת השלישי התחילו להכות. בנו היה נוכח שם, ואחד הממונים להכות פנה אליו והציע לו: אם תתן לי שעון זהב אוציא אקדח ואהרגהו ביריה ללא ייסורים, הוא הסכים. אבל אחרי השואה, מצפונו מענה אותו, שאולי לא טוב עשה, שסייע להריגת אביו, כי אולי היה נעשה נס והיה נשאר בחיים ואולי יכול היה לשחד אותו שישאר חי.
תשובה: השיב הרב יצחק יעקב וייס השיב שמעיקר הדין אינו צריך לעשות תשובה על כך, וגם אם לא היה עושה כהלכה אי אפשר להאשים אותו בגלל רוב התלאות, אבל יתן הרבה צדקה וחסד לעילוי נשמת אביו" (שו"ת מנחת יצחק ח"ו ס' נו). וכן פסק הרב מנשה קליין: "הבן הזה אשר ראה בצרת נפש אביו והצילו מייסוריו, אם ממילא היה הורגו הרוצח הזה, מצוה קעביד, ואל ידאג חס ושלום, אלא ירבה בתורה ובמצוות" (שם סי' שיד), (השואה במקורות רבניים 121-122). ועיין עבודה זרה יח ב מותו של רבי חנינא בן טרדיון.
166. קידוש השם בחיים או במוות
שאלה: כאשר התחילו הגירושים בגטו וורשה, אנשי המחתרת התלבטו אם לפרוץ מן הגטו ולהצטרף למגורשים למוות כמחאה וללכת בראשם? 
תשובה: השיב הרבי יצחק ניסנבאום: "אני גם זאת לא אוכל לעשות, התורה אוסרת המאבד את עצמו לא להתחיל, להמתין, להציל מה שאפשר" ( השואה במקורות רבניים 123).
כאשר הגיעו השמועות על רציחות המוניות, אמר: " זוהי שעה של קידוש החיים ולא של קידוש השם במוות. לימים דרשו אויבים את הנשמה והיהודי הקריב את גופו על קידוש השם. עתה הצורר דורש גוף היהודים, וחובה על כל יהודי להגן עליו ולשמור על חייו" (שם 125).
167. בין המצרים בגטו וורשה
שאלה: זמן מה לפני הגירוש הגדול של גטו וורשה למחנות השמדה, בקשה הוועדה לעניינים דתיים, לערוך בין יז' בתמוז לט' באב שעשועים ומופעים עם שירה וזמרה. ראש המועצה היהודית השיב: "כי בדמעות לא תכונן השעון", כלומר כדי לחזק את הצבור צריך שמחה.
תשובה: הרב יצחק אייזוק אקרמן השיב לו: "את השעון היהודי אפשר דווקא לכונן בדמעות". כלומר, דווקא, זה מה שמחזק (השואה במקורות רבניים 130).

168. התאגדות או מאבק
שאלה: כאשר הנאצים ימ"ש הודיעו לראש מועצת היהודים בגטו מוורשה, היודנראט, אדם צ'רניאקוב, שיהודי הגטו יגורשו, הוא נכנס לחדרו והתאבד על ידי בליעת רעל. מישהו אמר: "הקרבת חייו, היא מעשה חסר ערך, כי במקום להתאבד, היה עליו לקום ולדרוש מן הצבור שיתנגדו ויתמרדו נגד הגרמנית".
תשובה: מישהו אחר כתב: במותו הנציח את שמו יותר מאשר בחייו. סופו מוכיח על תחילתו שעבד וטרח למען העם, שחפץ בטובתו (השואה במקורות רבניים 131-132).
אכן, לנו, קשה לדון מרחוק, כאשר לא חיינו אז, שם.











169.מרד גטו וורשה
שאלה: האדמו"ר מראדזין, רבי שמואל שלמה ליינר, אמר שיש להתנגד לגרמנים בכח, להימלט ליערות, להרוס גשרים ולפוצץ רכבות. ר' הירש אמר שאין לפחד, כי בן כה וכה יפלו בחרב הנאצי. ר' יוסף אלכסנדר זמלמן מפשייץ קרא למרד, ואמר שכל התקוות האחרות הן אשליה, והוא בעצמו הצטרף לפלוגת לוחמים, לעומתם, רבי זושא פרידמן אמר שיש לבטוח בד' ולהאמין בנס, וד' לא יתיר שעם ישראל יכחד, ושהלחימה נגד הנאצים היא חסרת שחר, ושהגרמנים מסוגלים לגמור אותנו בכמה ימים יש שאמרו שמי שמורד גם מסכן חיי אחרים.
תשובה: רבי מנחם זמבה אמר שיש להתנגד ולא להשלות את עצמנו בדמיונות שווא. הוא חידש: "יש דרכים שונות לקידוש השם, אילו הכריחו כולם את היהודים לשמד, ואפשר היה להינצל על ידי השתמדות, כמו בספרד או כמו שעת גזירות תתנ"ו, הייתה מיתתנו כשלעצמה, בחינת קידוש ה'. אך כיום הזה, הדרך היחידה לקדש את השם, היא התנגדות מזויינת בפועל". "לא כדרכי קידוש השם לפנים, דרכי קידוש ד' כיום, לפי ההלכה. בשעה שניתנה אפשרות להיות לא יהודי, די היה לו לקדש את השם, בזה בלבד שהוא יהודי. אבל כיום, כשאין דרך אחרת ליהודי אלא להיות יהודי, כשאין תועלת בהמרת הדת, כשאין ברירה אחרת, אז הריגתו של יהודי אין בה משום קידוש השם. היום אין קידוש השם, אלא במרד מזויין" ( השואה במקורות רבניים 137-141). "כאשר יש לאדם ברירה בין העברה על הדת והריגה, קידוש השם שייהרג. אך אם אין לו ברירה, ורק רוצים להורגו מפני שהוא יהודי, קידוש השם שאינו נותן שיהרגו אותו, אלא נלחם על כך שיהודי יחיה". "ואין נפקא מינה, אם זו מלחמה גלויה או פלוגות קטנות, ואם אז, אם רוצים להשמידנו לגמרי, ואמרו לכו נכחידם מגוי, ולא ייזכר שם ישראל עוד, ודאי שיש קידוש השם בכך, כאשר נלחמים שלא יוכל אויב לבצע מזימתו, ולהראות לו שיהודי חי ויחיה".











170. משלוח יהודים בשואה
שאלה: בגטו לודז', הגרמנים דרשו ממועצת היהודים מכסת יהודים למשלוח, ואם לא, הם יקחו מעצמם. יושב ראש היודנראט ניסה לשכנע את הרבנים: "מוטב להקריב חלק מהיהודים מאשר לגרום לכיליון של ישראל על ידי הנאצים". "אם נמסור ארבעים אלף, נציל את השאר". השיב לו רב אחד: "מאי חזית דדמי דידך סומק טפי" (מדוע הנך חושב שדמך יותר אדום מדמו של חברך" (השואה במקורות רבניים 165).
תשובה: על פי ההלכה, אסור. "אמרו להם גויים, תנה לנו איש מכם ונהרגהו, ואם לא, נהרוג כולכם, יהרגו כולם ואל ימסרו להם נפש אחת מישראל". (רמב"ם, הלכות יסודי תורה ה ב),
יש לכך שתי סיבות:
א. בעניני נפשות אין אומדנות, כלומר לא פועלים על פי שיקול שכלי שרבים שווים יותר מאחד.
ב. אם הרוצחים עושים, הוא נהרג בשב ואל תעשה, אבל אם אנחנו מוסרים אחד, הוא נהרג בקום ועשה, בהשתתפותנו האקטיבית. (שו"ת משפט כהן למרן הרב קוק, ס' קמג - קמד).
וכן היה בגטו לבוב, על אותה שאלה, השיבו הרבנים: "על פי הדין, ולפי המוסר היהודי, 
כשיבואו שונאינו ויאמרו: 'הוציאו אלינו אחד מכם ונהרגנו ולא – נהרוג את כולכם', מוטב שימותו כולם ולא ימסרו נפש אחת מישראל ביד השונא, כך פוסקת ההלכה". (השואה במקורות רבניים 179-180).
אגב, למעשה, התברר שאותה אידאולוגיה להקריב מעטים להציל רבים, לא הועילה (שם 166).







171. התאבדות להצלת אחרים
שאלה: בשואה, מצאו הנאצים אצל יהודי, מכשיר רדיו מוסתר, בו היה שומע על התקדמות בעלות הברית, ומודיע לאחרים כדי לחזק רוחם, לאחר מכן, התאבד בבליעת רעל, הוא חשש שאם ייעצר והגרמנים יחקרוהו, לא יוכל לעמוד בעינויים, והוא עלול לגלות שמות נוספים של אנשים שהקשיבו לחדשות והפיצו אותם לציבור, (השואה במקורות רבניים 171) האם צדק?
תשובה: כן, הגאון הרב גורן פסק "שחייל בידי האויב האכזרי", "וקיים חשש שלפני המוות תוך כדי ייסורים והתעללויות ינסה האויב לסחוט ממנו ידיעות ביטחוניות חשובות, שגם על אי מסירתן לידי האויב אנו מצווים למסור את הנפש, כי המוסר ידיעות כאלה לידי האויב נידון כרודף אחר חברו להורגו וכמוסר נפש מישראל לידי הגויים, שמצווה על כל אדם להורגו, לכן ההימנעות מזה, היא גם כן מצוה, ומוטב לההרג על כך ולא לעבור" (תורת השבת והמועד 404).
172. אכילת טרפות לחולה מסוכן
שאלה: בשואה, בגטו לודז', הרבנים כתבו הוראות, שמי שנמצא בסכנה אם לא יאכל בשר לפי העדפת הרופאים, ואז בחנויות היה בשר סוס, מותר לו. ובכל זאת אחד הרבנים עצמם החותמים, הרב שמואל דוב לאסקי, חלה קשות ומקורביו אמרו שזה ממש פיקוח נפש ורק אכילת בשר יכולה להיטיב את מצבו ולהצילו, הוא סירב ואמר: "מה אתה רוצה שאתייצב בעולם האמת עם סוס בבטן". וכן זקן שכב בבית חולים עם מחלות לב שקיבל מתוך אפיסת כוחות ומצוקת רעב, והרופאים הורו שיאכל בשר, אך הוא סרב לאכול טריפות, ולא שמע אפילו לרב שבא לביקור וניסה לשכנעו, אמר כי ימיו ספורים ומדוע יתגעל באכילת טריפות ( השואה במקורות רבניים 171-172). האם צדקו?
תשובה:
א. במקרה הראשון, אולי לא סמך עליהם כי לא היו רופאים.
ב. בשני המקרים, אולי סברו שזה לא יעזור וממילא ימותו.
ג. לעצם העניין, יש פוסקים שמותר לאדם, ובעיקר לחסיד ולאדם חשוב, להחמיר על עצמו ולהימנע מאיסורים דאוריתא, אפילו במקום סכנה (פסקי רקאנטי קא, שו"ת אבני נזר חו"מ קצג. שו"ת האלף לך שלמה או"ח שנא. לחם שמים לר' יעבץ ברכות פרק א) אך הפוסקים דחו דבריהם (בשו"ת ציץ אליעזר יז ב) (אנציקלופדיה הלכתית ג 426 -427 הערה 93).


173. עטיפה בכתבי הקודש
שאלה: בזמן השואה, יהודי עם תעודות מזויפות של גרמני נכנס לחנות בלבוב, לקנות דברי מאכל, ובעל החנות עטף את המצרכים בדפים מכתבי קודש, מה היה עליו לעשות?
תשובה: הוא עשה מאמצים גדולים להסתיר את רגשותיו הנסערים. (השואה במקורות רבניים 182).
174. מסירת תינוקת לפולני
שאלה: בזמן השואה, יהודי שאל רבנים אם מותר לו למסור את בתו הקטנה לפולני שהיה מכר שלו. התנאי שאותו פולני דרש, שהלידה תישאר אצלו לצמיתות, והוא יחנך אותה כנוצריה.
תשובה: הרבנים פסקו שאסור לו למסור את בתו כי על ידי כך הוא מפקיר אותה מלכתחילה לשמד (השואה במקורות רבניים 186).
175. הסגרת תינוקת
שאלה: בזמן השואה, אישה הופיעה בפני הרבנים עם תינוקת בידה שהזדקקה עדיין לחלב אם. היא ספרה שמצאה בונקר בו מוכנים לקבל אותה ואת שתי בנותיהם הגדולות, אבל מסרבים לקבל את התינוקת, כי היא עדיין בוכה ועלולה לסכן את כל אנשי הבונקר, האישה שאלה האם עליה להפקיר את התינוקת ולהשאירה ברחוב או שעליה להפקיר גם את שתי בנותיהם הגדולות ולא ללכת לבונקר כלל, או שמא עליהם להחזיק את תינוקתה כמו ידיה כדי שהגרמנים לא יתעללו בה?
תשובה: הרבנים זועזעו מדברי האם וכך ענו: "לא ולא!" מכוח הזעזוע, לא היו מסוגלים להשיב לה כיצד לנהוג ( השואה במקורות רבניים 186-187).







176. צ"ג בתולות
שאלה: בזמן השואה, אנשי הגסטאפו באו לסמינר בית יעקב בגטו של קראקוב, וביקשו מ-93 המורות והתלמידות, והודיעו להן שעליהן להתרחץ כי למחרת חיילים גרמניים יבואו לנצל את גופן. הן נשבעו למות על ידי בליעת רעל כדי לא להיטמא, האם הן צדקו?
אגב, יש אומרים שמעשה זה לא קרה, על כל פנים השאלה במקומה עומדת.
תשובה: "מעשה בארבע מאות ילדים וילדות שנתבקשו לקלון, הרגישו בעצמן למה הן מתבקשים. אמרו לו אם אנו טובעין בים, אנו באין לחיי העולם הבא?
דרש להן הגדול שבהן: אמר ד' מבשן אשיב, ממצולות ים... אלו שטובעין בים, כיון ששמעו ילדות כך, קפצו כולן ונפלו לתוך הים" (גיטין נז ב ועיין תוספות שם ד"ה קפצו).
177. אפר נרצחים בשואה
שאלה: האם מותר לכהן לקחת אפרם של קדושים שנרצחו ונשרפו בשואה ולהביאם לארץ ישראל לקבורה?
תשובה לא רק שמותר אלא מצווה גדולה. (שו"ת מעמק הבכא ט ב, הרב שמעון אפרתי) וכן נטמן בארץ אפר נשרפים בשואה באוסטריה עם שני הרבנים הראשיים בקיץ תשט'. 
האפר אינו מטמא. ( רמב"ם הלכות טומאת מת ג ט).
178. הסגרת יהודים בשואה
שאלה: בגטו וילנה מפקד המשטרה היהודית טען שאפשר להסגיר יהודים מסוימים שהגרמנים מחפשים אחריהם, כדי להציל יהודים אחרים (על פי רוב הם חיפשו נכים, זקנים וחולים כדי לרצוח אותם).
תשובה: הרבנים השיבו שנפסק ברמב"ם: "אם יאמרו לכם עובדי כוכבים, תנו לנו אחד מכן ונהרגהו, ואם לא נהרוג כולכם, ייהרגו כולם ואל ימסרו נפש אחת מישראל", ושמותר למסור רק אם נקבו אותו בשמו ושהוא נאשם בעבירה המחייבת מיתה על פי תורה כגון: שבע בן בכרי, שמרד בדוד המלך (שמואל ב כ) (רמב"ם הלכות יסודי התורה ה ה), והרי כאן מדובר בחפים מפשע.



179. הצלת אמו או אשתו
שאלה: בגטו וילנה, מי שעבד במפעל גרמני, לא נשלח (בינתיים) למחנה השמדה, ומותר היה להוסיף על התעודה שלו עוד שם אחד. אדם אחד התלבט בין אשתו לבין אמו, ושאל את אמו: אמא את בעצמך הובלת אותנו לחופה, הלא נתת לנו את ברכתך, שנוליד בנים ונקים דור, הגידי אמא בעצתך מה עלי לעשות".
תשובה: אמו בכתה וקראה לו את הפסוק "על כן יעזוב איש את אביו ואת אמו ודבק באשתו". ואמרה לבנה, כך רצונה של תורתנו הקדושה, תן את החיים לאשתך, היא מיועדת לך מן השמים. ונתנה להם את ברכתה האחרונה. (השואה במקורות רבניים 219).

180. שיני זהב של מת	
שאלה: אחרי השואה מצאו בהריסות גטו קובנה שלדי בני אדם ובין איבריהם, גם שיניים תותבות של זהב, האם הן מותרות בהנאה?
תשובה: פסק הרב אפרים אשרי שאסור. וסיים תשובתו בפסוק: " הנה אני פותח את קברותיכם, והעליתי אתכם מקברותיכם עמי והבאתי אתכם אל אדמת ישראל" (שו"ת ממעמקים ח"ב יח). (השואה במקורות רבניים 251), אבל יש אומרים ששיניים קבועות הן חלק מן המת ואסורות בהנאה ויש לקבור אותן. אם אינן קבועות, אפשר לעשות איתן מה שרוצים (חזו"א אבלות א תעב).










181. בריחה מגטו בשואה
שאלה: האם בזמן השואה, לברוח מגטו בו הגרמנים רוצחים יהודים, מצד שני יש בזה סיכון: מעבר גדר תיל שמסביב לגטו, גרמנים שומרים במכונות יריה מסביב לגטו, ומי שנתפס מחוץ לגטו מוצא להורג, הפרטיזנים הגויים מקבלים לשורותיהם רק מי שבא עם נשק בידו, ויש פרטיזנים שבכלל אינם מקבלים יהודים לשורותיהם ולעיתי אף רוצחים אותם.
תשובה: הרב אפרים אשרי קבע שהחיים בגטו הם בחזקת "ודאי סכנה" ואילו הבריחה ליערות היא בבחינת "ספק סכנה", "אין להרפות את רוחם של המתכוונים לברוח ליערות, אלא אדרבה, יש לעודדם ולאמצם, כמובן שיש להושיט להם כל מיני עזרה, לשם רכישת כלי זין ונשק, כדי שלא יבואו ריקם למחנות הפרטיזנים אלא יהיו מלומדי קרב ומלחמה, ויהיו מיד מוכנים להיות בין העומדים בשורות הראשונות של הלוחמים". (שו"ת ממעמקים ד י).
שאלה: "האם מותר לברוח או לסייע לאחרים שיברחו, כי ישראל ערבים זה לזה, ואיש אחד כי יחטא, על כל העדה יקצפו, והבריחה יכולה לגרום נזק לרבים"?
תשובה: הרב יהושוע גרינוולד: במשנה נאמר שאין מבריחים את השבויים מפני תיקון העולם (גיטין מה א), לגבי הסכנה הצפויה לשבויים הנותרים. אך מסקנתו היא "דכל שבוי, אם יכול לברוח, מותר לו לברוח" וכן "מותר לסייע לאחרים לברוח", "דבלאו הכי היה נגזר דינם לקטלא" (לההרג)... אם כן, מצווה רבה היה לסייע להבריחם שיהיה הצלה פורתא (קטנה) ולא יאבד שארית ישראל חס וחלילה. וכעת כבר איגלאי מילתא (התברר הדבר) שאותן שברחו, רובם ניצלו, והנשארים שם אריות אכלו אותם" (שו"ת חסד יהושוע ס' ב).
182. תזמורת ושירה בשואה
שאלה: בזמן השואה, בגטו וילנה, הוקמו תזמורת ותיאטרון וחוברו שירים. יש שראו בכך "העמידה היהודית נגד הגרמנים" והיו שאמרו: "בבית קברות אין עורכים תיאטראות". 
תשובה: כל אחד בעניינו, אם מה שמשמח נתן כח לעמוד, או להיפך היגון נותן כח. חוברו שירים על חיי הגטו וכן שירי יגון, הנה שיר תקוה ואופטימיות שיבוא יום השחרור הנכסף, שחובר ביידיש ותורגם לעברית:
"אל נא תאמר: הנה דרכי האחרונה
את אור היום הסתירו שמי העננה
זה יום נכספנו לו עוד יעלה ויבוא 
ומצעדנו עוד ירים: אנחנו פה".
שיר זה הפך להמנון הפרטיזנים היהודים.
183. בגדים של נרצחים בשואה 
שאלה: אחרי שנרצחו אנשי גטו קובנה, באתר רציחה, שלחו הגרמנים את בגדי הקרבנות כ"מתנה" לגטו וילנה. האם היה מותר לקבל אותם או היה בכך חילול שם של הקדושים הנרצחים?
תשובה: אחרי לבטים רבים אנשי הגטו קבלו אותם, כי פחדו שהגרמנים יראו בסרוב מעין מרד. ועוד טענו שהמתים יהיו מרוצים אם בגדיהם יצילו את אחיהם הסובלים קור ורעד (השואה במקורות רבניים 227). וכן התיר הרב אפרים אשרי בגטו קובנה להשתמש בבגדים שלא הוכתמו בדם, כיוון שהדבר יהיה לנחת למתים, שהבגדים ישמשו יורשיהם לחמם את בשרם או למכרם כדי להחיות את נפשם. (שו"ת ממעמקים א ג), (השואה במקורות רבניים 241).
184. התאבדות במחתרת בשואה 
שאלה: יצחק ויטנברג היה איש מחתרת בגטו וילנה גם קשור למחתרת הקומוניסטית הליטאית. המשטרה היהודית, ששיתפה פעולה עם הנאצים, עצרה אותו והובילוהו לכיוון השער. אנשי המחתרת התנפלו על השוטרים ושחררו אותו. הגרמנים הודיעו לגטו, שאם עד למחרת היום לא ימסר ויטנברג חי לגרמנים, יחוסל הגטו כולו. בגטו סברו שאין לסכן את הגטו כולו בשל פעילותו של ויטנברג, הקשורה לפעילות קומוניסטים שמחוץ לגטו. ויטנברג הציע להתאבד, אבל הגרמנים ביקשו אותו חי. חבריו במחתרת היהודים יעצו לו שיסגיר את עצמו לגרמנים. האם צדק? הרי יוכלו לסחוט ממנו בעינויים מידע על המחתרת היהודית?
תשובה: למחרת הוא התאבד בכלאו בבליעת רעל ולא גילה סודות המחתרת. (השואה במקורות רבניים 227-238).
185. יציאה מן הגטו בשואה
שאלה: לפני חיסול גטו וילנה, הרב קלמן נרשם בגטו לעזור במוסך צבאי של הגרמנים, כיוון שהעובדים בו נחשבים יותר מוגנים מרצח, כיוון שהיה מחוץ לגטו, הוא התלבט אם לצאת לגור שם או לא.
תשובה: בדרך החוצה פגש את הרב יצחק קורניק, ושאלו מה ההלכה בנדון, השיב לו: "צדקה עשה הקדוש ברוך הוא בישראל שפיזרן בין האומות". הפיזור יאפשר למספר אנשים להינצל. הוא גם דאג ליוצאים מן הגטו לספר תורה ולשופר (השואה במקורות רבניים 229-230 ).


186. שוטר יהודי של הנאצים
שאלה: בשואה, שוטרים יהודים עבדו תחת הנאצים בגטו, או מרצונם או בעל כורחם, והיהודים החשיבו אותם כבוגדים. אחרי השואה, כאשר בנו של שוטר כזה, ששיתף פעולה עם הגרמנים, אבל בסוף בעצמו הוצא להורג, ויש אומרים שביטא חרטה לפני מותו, האם אפשר לציין את שם אביו, יעלה פלוני בן פלוני?
תשובה: הרב אפרים אושרי פסק שכן, כי אין לבזות את הבן, ובמיוחד כאשר ידוע שהאב חזר בתשובה. ( שו"ת ממעמקים ג י).
187. תעודת עבודה בשואה 
שאלה: בגטו קובנה, הנאצים חלקו תעודות עבור אנשים עובדים, כאשר השאר נדונו לכליה, התעוררה מהומה גדולה מי יקבל, יש שטענו לא לחלק כלל, ועדיף שימותו כולם. ויש שטענו שעדיף להציל חלק, ואז כיצד מועצת היהודים תחלק אותו?
תשובה: הרב אפרים אושרי כתב שאמנם אין דוחים נפש מפני נפש, ומאי חזית דדמא דהאי סומק טפי, מה ראית שדם של זה אדום מדם של זה. אבל פסק שמוטלת החובה על ראשי הצבור להציל כל מה שאפשר ולכן מותר להם להציל את האנשים על ידי חלוקת תעודה "כפי ראות עיניהם" (שו"ת ממעמקים א א).













188. הודעת הנאצים בגטו בשואה 
שאלה: בשואה, בגטו קובנה, מפקד הגסטאפו ביקש ממועצת הזקנים היהודיים לפרסם הוראתו שכל אנשי הגטו צריכים להתאסף בכיכר העיר, אלו שמסוגלים לעבוד יישארו בגטו, השאר יועברו למקום אחר, הם התלבטו אם לפרסם או לא כי אם לא יפרסמו, אז יש חשש שיחסלו את כל הגטו, ואם יפרסמו, אולי בכל זאת יינצלו רבים. הם פנו בשאלה אל הרב של קובנה, הרב אברהם דובר כהנא – שפירא, שהיה מאוד חולה, כאשר שמע זאת, עמד להתעלף. הוא לא השיב מיד, אלא כל הלילה התבונן בספרים.
תשובה: הוא אמר שאם יצאה גזירה על קהילה מישראל להישמד רחמנא ליצלן, וישנה אפשרות על ידי אמצעים שונים להציל מקצתם של קהילה זאת, שיעשו זאת. מוכרחים ראשי העדה לאזור כח בנפשם ולעשות מעשה מתוך האחריות המוטלת עליהם, ולהציל  מה שניתן להציל, וכך פרסמה מועצת הזקנים בלב קשה (שו"ת ממעמקים ורב אפרים אשרי ה א).
אמנם בהזדמנות אחרת, פסק רב כהנא – שפירא, כאשר התקיימה פעילות חיסול, שאין למסור שום רשימה ואין לקבוע מי ומי יימסר לידי הגרמנים וכן פסקו רבני וילנה, עיין לעיל וכן רבני לודז' עיין לעיל. על פי דברי הירושלמי שנפסקו ברמב"ם שאם אמרו גויים: תנו לנו אחד ונהרגהו, ואם לא, נהרוג את כולכם, שאין למסור אף אחד, אפילו ייהרגו כולם (הלכות יסודי התורה ה ה).
אבל כאן היה שונה, כי לא מסרו אף אחד ולא שתפו פעולה עם סלקציה, אלא רק פרסמו כרוז שיש להתייצב במקום מסוים, ואנשים יכלו להחליט בעצמם אם להתייצב או לא. (השואה במקורות רבניים 242-243-330). 
189. נישואים בגטו בשואה 
שאלה: בגטו קובנה, בזמן השואה, אחרי כל רצח המוני נשארו יותר נשים מגברים, 150 כנגד 100, ופשטו שמועות שהגרמנים ירצו לאזן ולחסל נשים שאין להם בעלים. נשים רבות פנו לרבנים להשיאן כדת וכדין או למשטרה היהודית להשיאן בנישואים אזרחיים. רבנים התלבטו, מצד אחד המשטרה תבדוק שמא זו אשת איש שבעלה עוד נמצא בחיים, מצד שני, בגטו לא היה מקווה, וחששו מפני עיוור לא תיתן מכשול.
תשובה: הרב אפרים אשרי התיר לערוך נישואים, כדי לאפשר להציל נשים, אך גם שנשים תטבולנה בנהר שבסביבות הגטו. וכן הסכים רבה של קובנה הרב כהנא-שפירא (שו"ת ממעמקים א ד).



190. התאבדות בשואה מחשש ייסורים נפשיים
שאלה. סמוך לרצח המוני בגטו קובנה בשואה, אדם שאל אם מותר לו להתאבד כדי לא לראות רצח משפחתו, וזו שאלתו: "איככה יוכל לראות ברעה אשר תמצא את משפחתו, אשתו, בניו, ובני בניו, שיתכן מאוד שיוטבחו לנגד עיניו כדי להגדיל צערו ויסוריו שהרי הרוצחים הגרמנים מנהגם היה להתענג על הייסורים והצער של קורבנותיהם, ולכן היו נוהגים להרוג את הבנים לעיני אבותיהם ואת הנשים לעיני בעליהם, ורק אחרי שהיו משביעים את זעפם חמת הרצח... רק אז היו שולחים יד בראשי המשפחה. ולכן מכיוון שאין בידו לעמוד בפני ייסורי הנפשות האהובות והיקרות לו מכל יקר שבלי ספק ליבו יתפלץ בקרבו, ונפשו תצא ממנו בראותו זאת, וזאת שאלתו היא אם מותר לו לקרב את קצו ולשלוח יד בנפשו... שלא יראה באובדן בני ביתו".
הרב אפרים אשרי התלבט, כי מצד אחד שאול המלך התאבד ונפל על חרבו כי לא רצה ליפול חי בידי פלישתים שעלולים להתעלל בו. מצד שני, רבי חנינא בן תרדיון סרב לזרז את מותו כשהרומאים כרכו ספר תורה סביבו ושרפוהו, שלא ייחשב איבוד הדעת.
תשובה: מותר לאבד עצמו לדעת, אך אין לפרסם את הדבר ברבים כדי שלא יעשו גם אחרים כמותו. אכן בגטו קובנה היו רק שלושה מקרים של התאבדות (שו"ת ממעמקים א ו). 

191. הפלה מלאכותית בשואה
שאלה: בכ' באייר תש"ב גזרו הגרמנים שאסור לנשים יהודיות להתעבר, ואישה שתעבור על הגזירה תומת יחד עם תינוקה. נשים בהריון נצטוו לבצע הפלה מלאכותית.
תשובה: בגטו קובנה הרב אפרים אשרי התיר, מפאת הסכנה לחיי האישה והתינוק שיוולד (שו"ת ממעמקים א כ).
שאלה: נשים אחדות בהריון סכנו את חייהן ועשו מאמצים להתחמק מהגרמנים שהסתובבו בגטו. הרב אפרים אשרי עצמו היה עד למקרה שראה אישה בסוף הריונה, שעברה בקרבת בית החולים היהודי, ראה אותה גרמני, ירה בה והרגה. רופא יהודי שנזעק מבית החולים קבע שאפר להציל את התינוק אם האישה תנותח מיד, אבל הוא חושש מפני ניוול המת, ומי יודע אם בכלל העובר חי.
תשובה: הרב התיר אבל לאחר מכן הגיעו הגרמנים לבית החולים, גילו את התינוק ורצחוהו. (שו"ת ממעמקים ב י).

192.תעודות נוצריות בשואה
שאלה: בגטו קובנה בשואה סמוך לרצח המוני, יהודים שאלו אם מותר לקנות תעודות התנצרות מזויפות.
תשובה: הרב אפרים פסק שאסור, בדברי הרמב"ם: "מצווה היא לקדש את שמו ממה שנאמר: ונתקדשתי בתוך בני ישראל... ואסור לו להטעות את הגוי שיחשוב שכפר חס ושלום באלוהי ישראל", וכן הוכיח מהחפץ חיים שחייב למסור נפשו ולא להתכחש ליהדותו ולומר שאינו יהודי (שו"ת ממעמקים א טו). 
הרב שמחה נתן צבי גרינברג נטה להקל לגבי אלו שהמירו את דתם למראית העין ובסתר ליבם שמרו על יהדותם, וראה בהם רק אנוסים, והזהירם לחזור ליהדות (שו"ת מקדש השם א צב).
193. מסירת ילדי לנוצרים בשואה
שאלה: לפני הרצח ההמוני של ילדים בגטו קובנה, שאלו אם מותר לקנות עבור תינוק תעודת לידה נוצרית. הורים תלו את התעודה על צוארו של תינוק השאירו אותו עטוף בבגדים על יד בית יתומים של נוצרים או על יד כנסיה נוצרית. וכן יש שמסרו למשפחות נוצריות לכמרים ממש, מתוך ידיעה שהתינוקות יתחנכו כנוצרים, וקיוו שאחרי המלחמה יקבלו את ילדיהם בחזרה.
תשובה: הרב אפרים אשרי התיר כיון שיש תקוה שיחזרו לידיים יהודיות, הוא מעצמו פעל בנדון אחרי המלחמה למצוא ילדים כאלה (שו"ת ממעמקים ה ט).
194. הצלת בנו על חשבון אחר
שאלה: בערב ראש השנה בסוף שנת תש"ד, במחנה ההשמדה אושוויץ 1400 נערים היו אמורים להשלח לתאי הגזים למחרת. היו שרצו להציל קרובים, אבל אנשי הקאפו דרשו סכומי כסף גדולים ומיד לאחר מכן חטפו נער אחר כדי שלא יחסר מן המכסה, יהודי שאל שם את הרב צבי הירש מייזליש אם מותר לו, לפדות את בנו יחידו. השיב הרב: "ידידי היקר איך אוכל לפסוק לך הלכה על שאלה כזו במצב כזה, הלא גם בזמן שבית המקדש היה קיים, הייתה שאלה כזו שהיא בדיני נפשות עולה על שולחן הסנהדרין, ואני כאן באושוויץ, בלי שום ספר הלכה, ובלי עוד רבנים אחרים ובלי שום ישוב הדעת, מרוב התלאות והצרות". היהודי שראה שהרב לא רצה לענות, אמר: "אני מבין שאינך יכול להתיר שאפדה את בני היחידי... על כן, אני מקבל את פסק הדין באהבה". ענה לו הרב: "יהודי יקר לא אמרתי שאיני מתיר לך לפדות את בנך, איני פוסק כן או לא. עשה כרצונך כאילו לא שאלתני כלום". 
תשובה: כשראה היהודי שכל הפצרותיו לא הועילו, אמר ברוב ייאושו לרב: "רבי, נהגתי כפי שהתורה מחייבת ושאלתי את שאלתי מפי רב, ואם אינך יכול להשיב, סימן הוא שאסור על פי ההלכה לפדות את בני, וממילא יעלה בני יחידי על המוקד... ולא אעשה כלום להצילו". במשך כל היום התהלך היהודי ודיבר לעצמו באומרו שהוא שמח שזכה להקריב את בנו יחידו לד' אם כי הייתה לו האפשרות להצילו (שו"ת מקדשי השם, הקדמת המחמדים, עמוד ז-ט).
שאלה: נער בן 15 התייצב מול הרב מייזליש ואמר: היתכן שהבחור משה'לה המופלג בתורה יישרף ואנו מחשים? הציע לפדות אותו תמורת כסף. השיב לו הרב שזה יעלה בחיים של נער אחר, אז הציע אותו הנער שהוא מוכן ללכת במקומו.
תשובה: גער בו הרב, אסור כי נאמר חייך קודמים. הנער חזר על דבריו ואמר שהוא מוכן להיכנס במקומו של משה'לה, רק רצה לדעת אם אין זה כמאבד עצמו לדעת שאין לו חלק לעולם הבא. גם הרב חזר שנית, והנער הלך לו לדרכו, מתוך אכזבה גדולה (שם ט).

















195. ברכת כהנים בשואה
שאלה: במכלאות הגטו (קובנה), סבלו הכלואים לא רק עוני ומחסור של חרפת רעב, אלא הם סבלו גם מחוסר בגדים כדי לכסות את מערומיהם. בגדיהם שהיו להם מאז נקרעו ובלו עליהם ונהפכו לסחבות וסמרטוטים קרועים, עד שעוברה (שונתה) צורתם שהייתה להם מכבר לבלי הכר איזה מין בגד היה פעם, ואין צריך לומר שלא היה בשיירי בגדים אלו כדי לחמם את גופות האנשים שלבשום שרעדו מקור בימי החורף, ביחוד סבלו הכלואים מחוסר נעלים לרגליים, וכדי להינצל מכפור, מקרח, עטפו האנשים את רגליהם בקרעי סמרטוטים מכל הבא ביד, ומאושרים היו אלו שהצליחו לתחוב את רגליהם הבצקות עטופי הסמרטוטים לתוך איזה שיירי של נעלים או מגפים שיהיה בהם לשמור את רגליהם מטחב ומקור. מצב הניקיון בגטו היה לאין נשוא מחוסר חומרי ניקוי, סבון לא היה בנמצא וגם במים היה מחסור, ולא היה מים חמים לרחיצה וניקוי. כל אחד מהכלואים סבל בגלל אי הניקיון מפצעים וחטטים, והגרדת שררה בגופו של כל אחד ואחד שהיה טבוע בתוך זוהמה ולכלוך.
ובפרוס המועדים, צפה ועלתה השאלה היאך ינהגו הכוהנים בנוגע למצוות נשיאת כפיים שהרי בגלל הזוהמה והלכלוך אי אפשר לחלוץ את נעליהם מעל רגליהם, כי כאמור באין להם גרביים היו רגליהם עטופות בסחבות ובסמרטוטים שנוף מהם ריח רע שאין הציבור יכול לעמוד בו. ולהוריד גם את עיטוף הסמרטוטים מעל רגליהם, הרי שעל ידי זה עוד יגדל ויתחזק הריח הרע הנודף מהסמרטוטים ורגליהם המזוהמות. ואז נשאלתי, האם מותר לכוהנים הללו לשאת את כפיהם מבלי שיחלצו את הנעליים מעל רגליהם, ולקיים באהבה את המצווה הגדולה שנצטוו לברך את עמו ישראל.
תשובה: מותר לשאת כפיים בנעליים (שו"ת ממעמקים לרב אפרים אושרי, חלק ב' סימן כח).
הרב אושרי מתחשב במציאות בשטח, ובהתאם למצב בשטח הוא פוסק את ההלכה המתאימה למצב הנתון. בתנאים רגילים היה הרב פוסק שהכוהנים חייבים לחלוץ את נעליהם. גם בתשובותיו לשאלות הבאות ניתן להתרשם מכך שהרב מחובר מאוד למציאות הקשה בגטו ופסקי ההלכה שהוא נותן מלמדים על רגישות רבה ורצון לעזור לחברי הקהילה בעיקר בתחום הנפשי.





196. ברכת שלא עשני עבד, בגטו
שאלה: בימים ההם ימי הצרה והיגון עת התהפכה להט החרב המתהפכת, בבוקר יעבור הצר המשחית הגרמני, ביום ובלילה לא ייתן מנוח, והיה רק זוועה מדי עוברו וקלו ישמיע, את אשר למות ואת אשר לשבי, כי כלה ונחרצה מאתו לאבד את עם ה' ולהוגיעם בעבודה קשה. בעת ההיא ידבר אביון משפט עם שופט הארץ, למה הסתרת פניך ד', למה הסתרת פניך ממני, גוי נתת למכים ולחיי למורטים, חשפת פני לכלימות ורוק.
ובעת תפילת הבוקר כששליח הציבור ר' אברהם יוסף הי"ד התחיל לומר את ברכות השחר באימא ברתת וזיע, משהיגיע לברכת "שלא עשני עבד" קרא בקול מר לאדון האדונים, איך אוכל לומר ברכה זו בשעה שנמצאים אנו בעוצר ובשבי, וחינם נמכרנו ולא בכסף, איך יוכל עבד לברך ברכת בן חורין בשעה שמוט העבדות נתון על צווארו ומוסרי שביה נתונים על גופו, איך יוכל עבד נתון למרמס חרפת אנוש, המחסר לחמו ומימיו ומשביעו ראש ולענה, איך יכול עבד כזה לברך ליוצרו ולומר "שלא עשני עבד", הלא לצחוק ולעג יהיה כמשוגע וכמתלעלע שאין בו דעת ותבונה, והרי כלל גדול בידנו הוא שיש לכוון בתפילה וברכה, ושפיו וליבו יהיו שווין, ואיך אוכל לומר ברכה כזאת וליבי אין עמי? ככה דיבר האיש מידי יום ביומו בעת ברכת השחר, ורבים מתפללים מרוב שיחם וכעסם סייעו על ידו, ונשאלתי אז לחוות את דעתי, דעת תורה האם יש להימנע מלומר ברכה זו, דמחזי כשקרא (נראה כשקר), ואדרבא איסורא איכא (יש איסור), או דילמא (שמא) אין לו לשנות ממטבע שטבעו חכמים בסדר התפילה והברכות.
תשובה: "...יוצא שעיקר הברכה הזאת נתקנה לא על עבודת הגוף, אלא על עבודת הנפש, שבאה לידי ביטוי אצל עבד כנעני... אבל היהודי המחויב במצוות ואפילו כשהוא נתון בשבי יכול הוא לקיימם...לכן שפיר מברך הוא את הברכה הזאת אפילו כשהוא במצור ובשבי" (שו"ת ממעמקים לרב אפרים אושרי, חלק ג, סימן ו).

197. בדין ברכת הגומל של ניצולים מפעולות השמדה בשואה
שאלה: בגטו, מפעם לפעם ערכו הגרמנים מצוד שמטרתו ללכוד יהודים ולהוציאם להורג. פעולות אלו נערכו בדרך כלל באופן פתאומי ובאלימות רבה, כמו כן הפעילו הגרמנים אמצעי הטעיה שונים, כדי למנוע התנגדות אפשרית למעצרים. פעולות אלו נקרא "אקציות". אחת האקציות הגדולות בגטו קובנה במהלכם נעצרו כ 10,000 יהודים והוצאו למוות. היהודים שניצלו שאלו את הרב אפרים אושרי האם עליהם לברך ברכת הגומל, אותה נהוג לברך בשעה היחלצות מסכנה.
"ביום מר ונמהר עברה וזעם ומשלחת מלאכים רעים של הצורר הגרמני ימ"ש, הלא הוא יום יג' לחודש מרחשוון של שנת תש"ב, בעת העברת הפעולה "אקציע" בלשון עם זר,  של הובלת עשרת אלפים איש כצאן טבחה לשחיטה ובהם נער וזקן טף ונשים עוללים ויונקים, וכולם הושמדו ונהרגו בכל מיני מיתות משונות לאחר שעונו עינויי גוף וייסורי נפש על ידי רבי הטבחים האכזריים שלא ידעו רחם, ובכל זאת לא הרווה עדיין צמאם של הרוצחים השפלים לדם נקיים וחפים מפשע, דם אחינו ואחיותינו הקדושים שנמסרו בידם לעשות בהם כטוב בעיניהם, ועוד ידם של הרוצחים הייתה נטויה וחמתם לא שככה אלא רצו לעשות כליה עם שארית יעקב להכחידו מגוי כדי שלא ייזכר שם ישראל עוד.
נשאלתי אז בזמן ההוא מהשרידים האומללים שנשארו בחיים כאודים מוצלים מאש וניצלו מפעולות ההשמדה הגדולה הזאת של ה"אקציע" הנ"ל האם מוטלת עליהם החובה לברך ברכת הגומל על החסדים הטובים שגמל אותם האל, להצילם מפעולת השמדה זו, או מכיוון שעדיין לא חלפה מעליהם הסכנה ונפשם תלויה להם מנגד. מאחר שעדיין לא נחלצה מצרה נפשם ויושבים הם כאסירי עוני וברזל סגורים ומסוגרים בתוך חומות הגטו המוקף מלבד זאת בגדר מחושמל, ואין יוצא ואין בא, כי מלבד כל זאת השכין האויב בכל שערי ומבואי (מבואות) שומרים מזוינים במכונת ירייה לשמור את דרכי הגטו וכל הקרב אל גדר התיל מיד היה מומת בידי השומרים, ואם כן לפי זה דינם של השרידים האומללים הללו כדין יושבי בית האסורים שעדיים לא נושעו ממצוקתם ולא נפדו מרדת שחת.
ולפי זה בודאי שאין מוטלת על הניצולים שום חובה לברך ברכת הגומל כל זמן שהם מסורים עדיין ביד אויבים...
תשובה: "לדינא מכל הנ"ל בנידון דידן אין צריכין לברך ברכת הגומל כל אלה שנשארו בחיים מפעולת ההשמדה הנ"ל, מאחר שהסכנה לא חלפה מהם כליל והכורת עדיין מונף על ראשם... כי ייתכן מאוד שהרוצחים האכזריים כבר חרצו את דינם של הנשארים... ומה שהשאירו אותם לעת עתה לפליטה הוא משום שכך הוא דרכם של הרוצחים המתועבים הללו לעשות את מעשיהם קמעה קמעה כדי לבלבל את היהודים להומם ולאבדם על ידי תקוות שווא ומדוחים להדאיב עוד יותר את נפשם.
כי מדי פעם היו מוליכים שולל את יושבי הגטו בכל מיני שמועות של ישועה והצלה כדי להכניס בליבם תקווה וביטחון שנאמר למשחית די, וכשהיו מובילים את הכלואים להוציאם להורג והיו מפיחים בהם תקווה כי רק מעבירים אותם ממקום למקום כדי שלא יתאמצו למלט את עצמם ולעמוד על נפשם. לכן בודאי אין להורות להם שיברכו ברכת הגומל לאחר פעולת ההשמדה הגדולה הנ"ל כי על ידי שיברכו ברכת הגומל יתחילו השרידים האומללים הללו לדמות בנפשם כי אכן סר מר המוות וקרובה היא ישועתם לבוא ובזה נסייע לרוצחים הארורים במזימתם השפלה ונקל עליהם את המלאכה המבזה של השמדת אחינו ואחיותנו חס וחלילה".
(שו"ת ממעמקים לרב אפרים אושרי, חלק ג סימן ז).


198. יודנראטים
שאלה: בזמן השואה, הנאצים כפו על היהודים להקים בכל מקום יודנראט JUDENRAT, מועצת היהודים, שהיית עושה דברים. הייתה התלבטות גדולה מאוד, אם להסכים להיות ביודנראט, ובדרך זו, להשתדל להקל על היהודים, או לסרב כדי לא להיות שותף למזימת הרשע. נדיר מאוד היו שם יהודים יראי שמים וקל וחומר רבנים.
תשובה: למעשה הם התחלקו לשלושה סוגים:
א. יש ששיתפו פעולה עם הנאצים בכל דבר עד הסוף, כדי לשמור על האינטרסים שלהם, הם רשעים מרושעים.
ב. יש ששיתפו פעולה אך ורק כדי לאסוף רכוש ולתת לגרמנים, בתקוה להקל על המצוקה בקהילה ודחיית דין המוות. אך כאשר נתבקשו למסור נפשות, הם סרבו, ורבים שילמו על כך בחייהם, הם צדיקים.
ג. היו כאלה שמלכתחילה לא היו מוכנים לשום שיתוף פעולה, וגם שילמו בחייהם, הם צדיקים.
הנה דוגמא מהקבוצה השלישית: האדמו"ר מראדזין ציווה שלא לקיים שום קשר, והזהיר שהדורך שם לא יהיה לו חלק לעולם הבא.
והנה דוגמאות מהקבוצה השנייה:
הרב אברהם אלי רמז עמד בראש היודנראט, ונהג ביושר והעמיס על עצמו כל צרכי היהודים.
היודנראט בראשות דוב לופאטין, היו כולם אנשים טובים, מסורים לאחיהם, שהשתדלו להגן לא על עצמם אלא על היהודים. כאשר המפקד הנאצי דרש ממנו 100 הודים להריגה, הוא השיב: הרגני תחילה. הוא סטר לו, ובזה נסתיים העניין. כאשר הודיעו הגרמנים שהם מחסלים את הגטו, מלבד 30 איש, חלקם חברי הועד, הוא השיב: לשיעורין לא תרצחו אותנו, או שכולנו נשארים בחיים או שכולנו מושמדים.
יושב ראש היודנרט, הרב דוד אהרון שפירא, כשנדרש למסור מספר יהודים, השיב: "תוכלו לקחת אותי, אבל אנשים חפים מפשע, אינני מוכן למסור למוות".
בגטו אחד הנאצים דרשו למסור להם 27 יהודים ובדיוק זה היה מספר החברים. הם מסרו פתק לגרמנים: אנחנו, 27, מוכנים להיות הקרבנות. 
מעשים כאלה היו לרוב (השואה במקורות הרבניים, 323-332 ועיין 216, 242-243).
שאלה: אחד מראשי הגטו שאל אם מותר לו להתאבד כדי לא למסור יהודים בידי הנאצים.
תשובה: הרב נתן גשטטנר השיב לו תשובתו, שאסור להרוג יהודי אחד כדי להציל יהודים הרבה (רמב"ם הלכות יסודי התורה ה ה. שו"ע יו"ד קנז א), כך אסור לאדם להרוג את עצמו כדי להציל יהודים הרבה (שו"ת להורות נתן, שם 331-332).
199. משטרה יהודית בגטו
שאלה: משטרה יהודית הוקמה בגטו, על פי פקודת הגרמנים ליודנראטים, האם אפשר היה להתגייס, כדי לעזור ליהודים או שאסור היה לשתף פעולה?
תשובה: אכן היו כאלה שחשבו שיוכלו לעזור לאחיהם, אבל כמעט כולם היו רשעים, עשו זאת כדי להציל את עצמם, נהנו מזכויות יתירות, לקחו שוחד, חיו חיי מותרות, הוללות ושכרות, והתנהגו באכזריות,
היו כמה יוצאים מין הכלל. אחד שלא איבד צלם אנוש, כגון איצ'לה שהוכיח שאפשר להיות שוטר ולהישאר יהודי ישר, טוב ונאמן.
היה גם שוטר אכזרי, שחזר בתשובה, פנה למחתרת ולפרטיזנים ואמר שמוכן לקבל על עצמו כל משימה המסוכנת ביותר וכן עשה.
אבל, באופן כללי הם נחשבו על ידי היהודים כבוגדים שהוציאו את עצמם מכלל ישראל. 
(שו"ת ממעמקים, ג יב, השואה במקורות הרבניים 332-335).










200. דין קאפו	
שאלה: במחנות השמדה הגרמנים מינו אנשי "קאפו" שישגיחו על היהודים. רובם היו גרמנים או שאר עמים, אך מעטים היו יהודים. היו להם זכויות יתירות, והם היו מאוד אכזריים. אחרי השואה, יש מהם שנתמנו לתפקידים חשובים "בחו"ל ובא"י, אלא שקרובי הנרצחים או המעונים, הכירו אותם ושאלו אם מותר למסור אותם לשלטונות או מה שהיה היה.
תשובה: השיב הרב שלמה זלמן ברוין מברוקלין, שכיוון שזה היה בעבר, אין למסור אותם, אלא רק אם עומדים לבצע מעשי רצח, יש למסור אותם. מצד שני, אם ייעצרו על ידי השלטונות אין להגיש לו עזרה כדי להצילו.
שאלה: מעשה ביהודי במחנה השמדה שהוכה מכות נוראות, על ידי קאפו, וכולו פצוע עד כדי כך שלמחרת, לא היה מסוגל לצאת לעבודה, שאלו קצין ס"ס למה אינו יוצא, סיפר לו מה שהיה, והראה לו שהוא פצוע מכף רגל ועד ראש. הגרמנים לקחו את הקאפו, והיכוהו מכות רצח עד שמת. אחרי ימים רבים, מתייסר אותו יהודי שמא יש לו דין מוסר, שמסר את אותו קאפו להריגה, ושאל אם צריך כפרה.
תשובה: השיב הרב ישראל וועלץ שאינו צריך כפרה, כי לקאפו יש דין רודף, שעלול להרוג עוד יהודים, שמותר להורגו. הרב יצחק יעקב וויס השיב שבכל זאת יקבל על עצמו איזו תשובה (שו"ת מנחת יצחק ו נה, השואה במקורות רבניים 336-337) 

201. משפטים ליהודים אחרי השואה
אחרי השואה קמו "בתי דין כבוד של יהודים", כדי לשפוט חברי יודנראט, שוטרים יהודים ואנשי קאפו, סמכותם הייתה מוסרית. יש גם יהודים שפנו מעצמם לטהר את שמם. השאלה היא האם יש לשפוט אדם על עצם שייכותו לתפקיד, או כל אחד לפי מעשיו.
תשובה: הם קבעו שיש לדון כל אחד לגופו. חלקם הוכרזו כבוגדים והוכרז עליהם חרם. חלקם נתגלו כבעלי תכונות מוסריות נעלות (השואה במקורות הרבניים 337-338).





202. כפיית חולה לקבל טיפול
שאלה: האם יש לתת טיפול לחולה ללא הסכמתו ואף נגד רצונו. על פי החוק המקובל במערב, אין להכריח חולה לקבל טיפול, כי הוא יודע לחשוב לבדו ואחראי על עצמו. יתר על כן, אין לתת לו טיפול בלי להודיעו מה הסיכונים עם טיפול ובלי טיפול ומה האלטרנטיבות, מה שנקרא, "הסכמה מדעת", כלומר מתוך ידיעת החולה את כל המרכיבים. מה ההלכה בנדון?
תשובה: א. אם חולה מסרב לקבל טיפול חיוני שיש בו חילול שבת, כופים עליו. 
(מג"א שבת סק"ו בשם שו"ת הרדב"ז ד סז). וכל זה אם הרפואה ודאית, אך אם אינה ודאית, אי אפשר להכריחו. אבל אם היא ודאית, עושים לו נגד רצונו, אפילו יש לו ייסורין. הנימוק לכך הוא "אל תעמוד על דם רעך", כלומר חובת הצלת הזולת (רבי יעקב עמדן, מור קציעה או"ח שכח).
ב. אכן, אין אדם בעלים על גופו, אלא שייך לריבונו של עולם, ואליו נאמר "ועל כורחך אתה חי" (אבות ד כב), ואין רשות לאדם על גופו להכותו (ושו"ע הגר"ז חו"מ, הלכות גוף ונפש, ד), ואסור לו להתאבד (הגרש"י זוין, לאור ההלכה שיח - שכג).
ג. אם החולה קטין או לא בר דעת, האחריות לדאוג לו מוטלת על משפחתו, "ומבשרך אל תתעלם" (שו"ע בנין אב ג רכג – רכד).
ד. אם הרופא אומר שהחולה אינו חייב לאכול ביום הכיפורים, והחולה אומר שצריך, שומעים לחולה, כי "לב יודע מרת נפשו", אך לא להיזק (שו"ת רדב"ז ד סו).
ה. במקרה של ניתוח מסוכן או קטיעת איבר, יש לקבל הסכמת החולה. (אסיא ג 320 -324).
ו. חולה נפש, יש לאשפז בעל כרחו (שם).
ז. (ועיין עוד שו"ת אגרות תחו"מ ב עג ג).







203. זקן צדיק או צעיר רשע
שאלה: אם מגיעים שני אנשים לבית החולים, ויש רק מכשיר הנשמה אחד. יש כללי קדימה. צעיר שכל חייו לפניו קודם לזקן שנותרו לו מעט שנים. צדיק קודם לרשע. כמובן יש להציל גם רשע, וזה גם מופיע בשבועת היפוקרטס של הרופאים, אך בלית ברירה יש הכרח להכריע. מה לעשות אם יש לפנינו צעיר, אבל הוא רשע, אנס כמה פעמים וישב בבית סוהר, לעומתו יש זקן טוב לב שכל חייו עשה חסד לאנשים.
תשובה: נימוקים בעד הצעיר:
א. כאמור ימיו לפניו.
ב. אולי יעשה תשובה.
נימוקים בעד הזקן:
א. אין ערובה שהצעיר יעשה תשובה, על פי רוב האנשים אינם משתנים, ועלול עוד לעשות רע.
ב. אולי יגמור חייו בבית הסוהר.
ג. הזקן עשה חסד כל חייו, וכנגד זה יש להחזיר לו חסד.
ד. יתכן שזה עונש מן השמים לצעיר שימות.
מסקנה: להציל את הזקן.

























204. האחרון מביננו
שאלה: יש משחק וידאו שנקרא the last of us האחרון ביננו. הוא עוסק בעולם פוסט. אפוקליפטי, בו נגיף נורא הולך ופוגע בכל המין האנושי והופך אותו למפלצות. אך יש נערה תמימה יחידה בעולם שלא נפגעה ואם נהרוג אותה ונוציא נוגדנים ממותה, נציל את כל האנושות. מצד אחד, זו הקרבה מאוד אכזרית ומצד שני, זו הצלה עצומה של כל המין האנושי.
תשובה: על פי הזרם הפילוסופי התועלתני – תוצאתני, הולכים על פי טובת המספר הגדול, לכן יש להורגה.
על פי הזרם הפילוסופי הדאונטולוי של חובה מוחלטת, אסור להורגה. ודאי על פי התורה אסור, עיין רמב"ם הלכות יסודי תורה פרק ה, שאסור למסור אדם אחד לרוצחים כדי להציל אנשים רבים. ואין להיבהל אם בגלל זה כל המין האנושי יכלה, כי בענייני נפשות אין לנו אומדן שרבים שווים יותר מאחד, כי לכל אחד ערך אין סופי "וכל המקים נפש אחת מישראל מעלה עליו הכתוב כאילו קיים עולם מלא" (משנה סנהדרין פרק ד). גם אסור לה לבקש שיהרגו אותה. ועיין לעיל טביעת המניונט (150).
שאלה: בספרו "האחים קרמזוב", דוסטויבסקי מתאר מצב דמיוני בן מלאך מופיע כמין התגלות מיסטית ומבקש לענות עד מוות ילד חף מפשע, ותמורת זאת יעלם כל הרע עלי אדמות, אין יותר רצח, אין יותר אונס, אין מלחמה, אין רעב, כולם מאושרים?
תשובה: הגיבור בסיפור מסרב, וכן ההלכה. המטרה אינה מקדשת את האמצעים. עדיף שכל המין האנושי יכלה, מאשר לעשות עוול אחד.










205. דילמת הכנר
שאלה: את הדילמה הזאת כתבה הפילוסופית היהודית האמריקאית ג'ודית ג'רוויס תומפסון JUDITH JARVIS TOMPSON. בבוקר צח, אדם מתעורר ושם לב לסביבה מוזרה. הנה הוא שוכב בבית חולים, שעל ידו עוד חולה אחד, ושניהם מחוברים באינפוזיה לאותה שקית. הרופא מסביר לו שאותו אדם הינו כנר מדרגה ראשונה, אבל חייו בסכנה. הוא סובל ממחלת כליות, ומחכה לתרומת דם זמן רב, והשעה דוחקת. אתמול כמה חסידים שלנו הביאו אותך מורדם, כי אתה היחיד בעולם עם אותה קבוצת דם שיש לו. אתה סיכויו האחרון, לא רק שאתה מסוגל הציל את חייו, אלא אתה היחיד בעולם שיוכל. אז הוא נזכר ומספר לתדהמת הרופא, שאכן נחטף. אז הוא רוצה לנתק את האינפוזיה. אומר לו הרופא: אל תעשה זאת, הוא ימות, הוא אינו יכול לחיות בלי דמך, אל תעשה זאת. אל תדאג זה לא לנצח, רק תשעה חודשים. אז הכנר ישתקם ותוכל לחזור הביתה.
מה שוקל יותר, חיי הכנר, או זכות החטוף של חרותו? מצד אחד, הוא יציל אדם ממות, מצד שני, הוא יפסיד תשעה חודשים מחייו.
תשובה: מקרה זה קצת דומה לשאלה שנשאל הרדב"ז, הרב דוד בן זימרא על אדם שהשלטון רוצה לקטוע לו איבר, ואם לא יסכים, יהרגו את חבירו. האם חייב להוריד איבר בגופו בכדי להציל חיים של אחר?
על כך עונה הרדב"ז: תשובה זו מידת חסידות. אבל לדין יש תשובה. מה לסכנת איבר דשבת שכן אונס דאתי משמיא, ולפיכך אין סכנת איבר דוחה שבת. אבל שיביא הוא האונס עליו מפני חברו לא שמענו.
ותו דכתיב דרכיה דרכי נועם, וצריך שמשפטי תורתינו יהיו מסכימים אל השכל והסברא. ואיך יעלה על דעתנו שיניח אדם לסמא את עינו או לחתוך את ידו או רגלו שלא ימית את חברו? הלכך איני רואה טעם לדין זה אלא מדת חסידות ואשרי חלקו מי שיוכל לעמוד בזה. ואם יש ספק סכנת נפשות הרי זה חסיד שוטה דספיקא דידה עדיף מודאי דחבריה.
רדב"ז עונה שסכנת איבר אמנם אינה דוחה שבת, אבל לעניין הצלת חברו הדין שונה, ואין צריך להכניס עצמו לסכנה זו לצורך הצלת חברו. הוא מוסיף גם נימוק מעניין: הסברה הפשוטה היא שאדם לא יניח שיחתכו לו איבר, בשביל שיינצל חברו, ו"דרכיה דרכי נועם", וכן "צריך שמשפטי תורתנו יהיו מסכימים אל השכל והסברא". (שו"ת הרדב"ז ג תרכז).
אמנם המקרה של הרדב"ז הרבה יותר קשה, כי שם הוא יאבד איבר וכן יכנס לסכנה, וכן הוא לא יעשה בידיים דבר שימית את חברו, - מה שאין כן במקרה שלנו. אך במקרה שלנו, הוא אינו עושה מעשה בידיים, אלא רק מונע דמו מלהגיע לחולה, כך שלאחר זמן הוא ימות.
סיכום, אי אפשר להתיר.
הערה:
אותה פילוסופית המציאה של ניסוי מחשבי זה כדי להוכיח שיש לאישה זכות לעשות הפלה, על אף שכתוצאה מזה העובר ימות, כמו שיש זכות לאדם לנתק את הכנר מגופו. בכל זאת, אין מכאן הוכחה, שהרי הכנר נחטף בעל כרחו, בניגוד לאם שהיא אשמה בכך שנכנסה להריון מרצונה, אלא אם כן מדובר בכשל של אמצעי מניעה או אונס. נשאר להכריע מה גובר, זכות העובר על חייו אוו זכות האישה על גופה.
לעובר יש איזו זכות על הגוף של אמו, ואולי גם מצד שני, לא מדובר בשכיבה במשך תשעה חודשים בלבד, אלא בהריון ובהתחייבות במשך כל חייה, שאולי תשים קץ לשאיפותיה, ובכל זאת, בהריון יש אפשרות לנוע, לעומת החולה שמרותק למיטה. זאת ועוד, הכנר הוא איש זר, לעומת העובר שהוא חלק ממנה, אך לעומת זאת, הוא פוגע את חיי אמו, אמנם לא בכוונה, אלא אם כן נאמר שהגוף שלה שייך לה, והעובר אינו אלא אורח. ובכלל, כל זה מבוסס על ההנחה שמותר לחטוף לנתק את האינפוזיה, אך ראינו שאין זה פשוט כלל וכלל.
      להלכה, ביחס להפלה, אפשר לסמוך על המקלים לבצע הפלה לפני ארבעים יום. ואחרי ארבעים יום, רק אם יש הוראה עוזרים-כלומר מומים מולדים חמורים –, או הוראה אמהית ,כלומר סכנה גופנית לאם – שנקבעת על ידי הרופא או סכנה נפשית – שנקבעת על ידי פסיכולוג או עובדת סוציאלית (עיין "ספר פועה", חלק ג, הריון ולידה).
      
      
      
      
      
      
      
      
      
      
      
      
206. אלטרואיזם אפקטיבי
שאלה: פטר סינגר PETER SUNGER, הוא פילוסוף אוטיליטריסטי קיצוני, ויסד שיטת האלטרואיזם האפקטיבי, כלומר להפנות צדקה לעמותות הכי מועילות. המצילות חיים או מטיפות לחיים באופן משמעותי. לדעתו, מי שאינו נותן את כספו למטרה זו, ומשתמש בו כדי לקנות לעצמו תכשיטים, בגדי אופנה או שאר מותרות, - אותם המתים רובצים על מצפונו.
הוא משתמש במשל הילד הטובע, שכל אחד יקפוץ להצילו, (לעיל דילמה 5) ואין הבדל מוסרי בינו לבן ילד במדינה רחוקה הזקוק לכולם כדי להצילו ממלריה. 
יש חולקים עליו וטוענים שאותו ילד הטובע, רק אותו אדם יכול להצילו, מה שאין כן בעיות כוללות של המין האנושי, יש עוד גורמים שיכולים לפתור אותן. ובמיוחד זה מוטל על המדינות, ולא על האדם הפרטי, שכספו הוא רכושו שלו.
תשובה: אכן באופן טבעי, אנשים רבים הם קמצנים ומעדיפים לשמור על כל כספם, עבור רווחתם האישית. אין לאדם להסתכל על כספו, כאילו יש לו מין קדושה עצמית שהיא שלו, אלא להתייחס לעצמו כאל גזבר, שמינה ריבונו של עולם. אם כולם יטענו שיש אנשים אחרים שיכולים לעזור, אז אף אחד לא יתן כלום. אם כן, טענה זו היא תרוץ. דומה בעיית הטרמפיסט, כלומר אדם שנהנה מתחבורה ציבורית בלי לשלם, בטענה שהם לא מפסידים כלום בגינו, שהרי ממילא היא פועלת, שהרי אם כולם ינהגו כן להיות נוסעים סמויים, כל התחבורה תתפרק. לכן על אדם להתבייש מעצמו על כך שאינו תורם להצלת אנשים אלא נהנה מכספו באופן אגואיסטי, ואותם מתים או סובלים רובצים על מצפונו.
כלל גדול אמרו רבותינו הפוסקים: חייך קודמים לחיי חברך, אבל מותרותיך אינם קודמים. 
לא יתכן שתשקה את הגינה כאשר לזולת אין מים לשתות. כמובן, מלבד האפקטיבית, יש עוד כללי צדקה, כגון עניי עירך קודמים, עניי משפחתך קודמים, עניי עמך קודמים. קודם על האדם לדאוג לכל משפחתו, וכאשר סיים מלאכה זו ידאג לכל עם ישראל, כאשר אין יהודי במצוקה, יסייע לכל המין האנושי, וכאשר כל אחד יהיה מאושר, יעזור לבעלי חיים. אך ודאי יש להקדים את אלה שחסרים את ההכרחי, כגון שתיה, מזון וכו'.



207 הכלב והציפור
שאלה: כלב התלווה לאדוניו שיצא לדוג דגים. פתאום הוא ראה ציפור גדולה שגונבת תולעים מהקופסה, אז נבח עליה. הציפור ברחה, והאדון שלא ראהו, נזף בכלב, שנביחתו מרחיקה את הדגים. הציפור חזרה ושוב הכלב נבח, הציפור ברחה, והכלב ננזף. בפעם השלישית, סוף סוף בעל הסירה ראה את הציפור, והבריחו בכל תוקף בעזרת משוט. אז הכלב התבונן מרחוק וראה איך הציפור מאכילה את אפרוחיה, לבו של הכלב נכמר, הוא לקח תולעים והניחם על קצה הסירה, הציפור הבחינה בזה, נטלה אותם והאכילה את אפרוחיה. לאחר זמן קצר הציפור חזרה והביאה דגים רבים לתוך הסירה. האדון רווה נחת וליטף את כלבו. האם הכלב צדק?
מה גובר, נאמנותו לאדונו, ואיסור גזל או רחמים על אפרוחי הציפור?
תשובה: הוא צדק, כי מסתבר שאם האדון היה יודע את ענין האפרוחים, היה מסכים, שהרי למפרע, הוא נתן אישור לכלב וליטף אותו, ולא רק בגלל יבול הדגים. 















208. התינוק הבוכה ברכבת
שאלה: אני נוסע ברכבת לנסיעה ארוכה של שעתיים ויש לי עבודה רבה, אבל יש אבא עם תינוק שבוכה, שמפריע לכל הקרון. מה יעשה? ידביק אותו מול מסך מחשב עם סרטים, כך יהיה שקט לכל הנוסעים? אבל אלה סרטים טיפשיים שישפיעו לרעה על אישיותו, היקריב ילדו על מזבח השקט בקרון?
תשובה: לפי הפילוסופים התוצאתנים, ובראשם ג'רמי בנטהם: מעשה הוא טוב אם, ורק אם, הוא מביא תוצאות טובות למספר הכי גדול של אנשים. התינוק משגע 40 נוסעים, לכן יש להשתיקו בכל האמצעים.
אבל, לפי הפילוסופים הדאונטולוגים, ובראשם עמנואל קנט:
מעשה הוא טוב בתנאי שהוא מכבד את הערכים האוניברסליים כגון חופש, וזכויות יסוד. לכן, יש זכות יסודית לתינוק לא להפוך לטיפש על ידי מסכים, ולשבש התפתחותו התקינה. לפי שיטה ראשונה אין לתת לו לשגע במשך שעתיים מי שרוצה לקרוא, לישון, להביט בנוף, להביט בסרט, לחשוב על ענייניו ויש להשתיק אותו בכל דרך אפשרית.
שאלה: אבל גם לשיטתם, זה יותר מסובך. הפיכת התינוק לירק פתרה את בעיית הקרון, אבל מה ההשלכה של החלטה זו במימד החברה? התוצאתן צריך לקחת בחשבון שלא די לפתור את הבעיה העכשווית, אלא גם לחשוב מה יקרה אחר כך. כל פתרון יוצר נורמה, אנשים יתרגלו לכך שהורים ישתיקו ילדים, על אף שבאמת, ילד, אין עניינו לשתוק. לכן, אם האבא נכנע למבטים של שאר הנוסעים, ומושיב את הילד מול תכניות אוויליות, אז בפעם הבאה אנשים יחשבו כנורמלי שילד יושב מול מסך ויסתום את הפה. החשבון אינו רק שקט של הנוסעים מול הבריאות הנפשית של הילד, אלא מול בריאותם הנפשית של כל הילדים.
תשובה: אולי הפתרון הוא מה שמבקשים ממי שרוצה לטלפן שכדי לא להפריע לאחרים, עושה זאת במעבר ריק בין הקרונות, ושם התינוק לא יפריע לאף אחד, ויוכל להרעיש ככל אוות נפשו.
שאלה: אבל ילד אינו טלפון, מי שרוצה לטלפן, אחראי על הרעש שהוא עושה, לכן הוא מסכים להתמקם במעבר, כיון שהוא מפריע, הוא אשם, והוא מקבל עונש המעבר. אבל התינוק, אינו רוצה שהוא יצעק. התינוק אינו מסוגל לדבר כדי להתלונן, אז הוא בוכה, לכן, הוא אינו אשם, לכן אין צודק שייענש בעמידה במעבר. יודו שגם לדאונטולוגים וגם לתועלתניים, אי אפשר להושיב את הילד מול מסך או במעבר.
תשובה: במקרה הזה, הפתרון הוא מכיוון לא צפוי, ילדה קטנה ניגשה לתינוק, נתנה לו איזה חפץ שהרגיע אותו.
209. זקן שמאס בחייו
שאלה: זקן שמאס בחייו מרוב יסורים קשים, ומסרב לקבל ניתוח וכדומה, האם שומעים לו?
תשובה: שומעים לו, מלבד אוכל וחמצן (נשמת אברהם יו"ד קנה בשם גרש"ז ועיין שו"ת אגר"מ תחו"מ ב סימן עג ז).

210 תרומת כליה של ילד
שאלה: ילד מתחת לגיל בר מצווה מוכן לתרום כליה לאחיו הזקוק לה האם לשמוע לו?
תשובה: לא, הוא קטן. (הגר"י זילברשטיין, הלכה ורפואה ד קנה-קנט).
211. טיפול רפואי בחולה נפש
שאלה: חולה נפש, יכול להבריא בעזרת ניתוח מח, אך גם עלול למות האם מותר בלי הסכמתו?
תשובה: א. אם הרופא פועל על פי כללי הרפואה המקובלים, הוא לא נענש אם יש תקלה, שנאמר "ורפא ירפא" מכאן שנתנה רשות לרופא לרפא (רמב"ן תורת האדם שעת הסכנה).
ב. הסכמת החולה אינה מעלה ואינה מורידה, כיון שאין הוא בר דעת.
ג. דינו כקטן ומעמידים לו אפוטרופוס (שו"ע חו"מ קלב ב), בין מהמשפחה בין מהמדינה והם יחליטו.
ד. אם מחלתו מסכנת אותו, יש לנתחו, כדי להצילו, אם לא, אין להכניסו לסיכון (שו"ת ציץ אליעזר ד יג).







212. המהפכה התעשייתית הרביעית
שאלה: לפני כ15 שנה התחילה המהפכה התעשייתית הרביעית 4.0 INDUSTRY , הבנויה על טכנולוגיות חדשות כגון אינטליגנציה מלאכותית AI זה יוזיל את הכל, (הראשונה הייתה לפני 237 שנה עם המצאת הנול. השנייה הייתה לפני 151 שנה עם חגורת המסוע. השלישית לפני 51 שנה. עם הבקר האלקטרוני). הרביעית תגביר את מהירות הייצור, ואת היעילות, ישפר את הטיב ויוריד את המחיר, וכן תועיל הרבה לבריאות.
מצד שני, היא תגרום לשינוי חברתי גדול, כיון ש 30% - 57% אנשים יפוטרו, כלומר מיליארד אנשים, וכן יווצר פער עצום בין המעמדות. וכן פער בין מדינות עשירות לבין מדינות עניות, בהן כ- 4 מיליארד אנשים טרם הגיעו למהפכה השלישית. כמובן, כח הקניה של המפוטרים והעניים ירד פלאים, ועקב זה למפעלים הגדולים לא יהיה למי למכור.
האם המהפכה הרביעית מביאה אופטימיות או עתיד אפל?
תשובה: איננו נגד התפתחות המדינה. גם אי אפשר לעצור אותה. המהפכה הראשונה, עם כל הסבל שגרמה, גם הביאה ברכה. לכן הבעיה אינה התפתחות המדינה והטכנולוגיה. אלא שהמוסר האנושי אינו מתקדם באותה מהירות. לכן יש להגדיל מאוד את המוסריות במין האנושי, כדי שיגדל האלטרואיזם ויתמעט האגואיזם (עיין מר"ן הרב קוק, תורה ומדע, מאמרי הראיה 243).
213. דיבור בעברית 
שאלה: האם עדיך לדבר בבית עם כולם בעברית, או שמא שפה אחרת, שיצטרכו בה כאשר יגדלו?
תשובה: ודאי השפה שלנו היא עברית לשון הקודש והיא תהיה השפה בבית. אם הוא נצרך לשפה אחרת עבור עבודתו, הוא ילמד אותה במסגרת המיועדת לכך. הרמב"ן כותב שלשון הקודש היא השפה בה מדבר ד' עם המלאכים (שמות ל יג). והרמב"ם מסביר שאין בה מילים שפלות (מו"נ ג ח).




214. שכל או אמונה תמימה
שאלה: מה עדיף שימוש בשכל או אמונה תמימה? הרמב"ם הלך בדרך השכל במורה נבוכים, ולעומתו רבי נחמן מברסלב הלך בדרך התמימות. מה עדיף?
תשובה: אין סתירה, יש צורך בשניהם. אחרי השכל, מעל השכל באה האמונה. השכל, עם כל חשיבותו, יש לו גבולות, מה שאין כן האמונה שמטפשת למעלה למעלה, יחד עם זה, השכל חייב לשמש בסיס. בלי הקומה השכלית, הוא כמו גג בלי מעקה.
אמנם מול אדם שכולו שכלי, אין ברירה אלא לקרב אותו לד' אלא בדרך זו. לכן, יש אצל רבותינו הראשונים הוכחות פילוסופיות. אם כי יש הבדל ביניהם, בספר חובות הלבבות, הן מובאות בהתחלה, בשער הייחוד. במורה נבוכים באמצע, בין ענייני אמונה. בספר הכוזרי, בשער האחרון, מעין נספח. ספר הכוזרי הוא הפילוסופיה של שלילת הפילוסופיה. וכן רבי נחמן מברסלב. אותו רמב"ם שמשתמש בהוכחות שכליות רבות, גם מתבטא רבות באמונה תמימה, הכל תלוי מי נמצא מולנו.
מעשה ברבנו הרב צבי יהודה שבא לפניו אדם ששאל על מציאות ד', השיב לו רבנו: וכי כל זה במקרה?! היה די בזה למלא אותו אמונה לכל חיו. רמב"ם הכיר שהוא אדם של תמימות. מעשה באדם אחר עם אותה שאלה, השיב לו רבנו: האם ראית את ההוכחה של הפילוסוף דיקרט, זה חיזק אותו כל החיים. רבינו הכיר שהוא אדם של שכל. אכן, דיקרט היה פילוסוף שכולו שכל, כולו רציונאליסטי. אך הפילוסוף פסקל, חלק עליו ואמר: ללב יש נתיבים שהשכל אינו מכיר. הוא בעצמו מסביר שבלילה אחד, הוא זכה לגילוי שמימי שהפך את כל חייו. הוא רשם את הדברים על קלף קטן שהטמין בתוך הבטנה של בגדו. אחרי מותו, מצאו שכתוב בו: יש אלוהי אברהם, אלוהי יצחק, אלוהי יעקב, לא של הפילוסופים והמלומדים. ודאית. ודאית. רגש, שמחה". בזה הוא כיוון להבדיל לרבי יהודה הלוי: " הבינותי מה בין אלוהי אברם ואלוהי אריסטו" (כוזרי ד, טז). מרן הרב קוק כותב שאברהם אבינו, על אף היותו מלא חכמה אדירה, התנהג בתמימות גמורה בניסיון העקידה (עין איה ברכות פרק א נה).
215. דיווח על רופא מתרשל
שאלה: האם חובה על רופא או אחות לדווח על רופא שהתרשל במלאכתו, וגורם סבל ונזק לחולים? אבל בכך הוא יעורר נגדו יחס עויין, ואולי יסלקו אותו מן העבודה. וכן אולי דיווחו לא יועיל במאומה?
תשובה:
א. מצווה להוכיח את חבירו כדי להצילו מדרכו הרעה שנאמר "הוכח תוכיח את עמיתך" (ויקרא יט, יז).
ב. אם ברור שהתוכחה לא תועיל כלום, אין להוכיח, שהרי המטרה היא לתקן. וכאן לא רק שזה לא מתקן, אלא מוסיף קלקול נוסף של שנאה.
ג.  אדם אינו חייב לקיים מצווה אם ייגרם לו נזק, "אם היה איש, שאם יוכיחנו, ישנאהו וינקום ממנו אין להוכיח" (שו"ת או"ח תרח ביה"ל). "ואף על פי חייב אדם למחות בעוברי עבירה, וכל מי שאינו מוחה וביכולתו למחות, נתפס באותו עוון, מכל מקום אין אדם חייב להוציא ממונו על זה". (שו"ע, יו"ד שלד מח). והוא הדין אם יסלקו אותו מן העבודה.
ד. אבל כאן השאלה אחרת: הצלת המטופל מצער, ונזק ואפילו פיקוח נפש. וכן גם דין השבת אבדה, גם לא תעמוד על דם רעך, אסור לאדם לעבור עבירה גם אם יפסיד כל כספו (שו"ע או"ח תרנו). לכן עליו לדווח, גם אם ייגרם לו נזק, ומסתבר שבמצב כזה, שמדובר בטובת החולה, ייטו לו אוזן קשבת. (הגר"י זילברשטיין, דילמות מוסריות, ריפוי וסיעוד, 91-93 אסיא חוברת מ 43-44).
216. אחות בית חולים שטעתה
שאלה: האם אחות בית חולים טעתה בטיפול והזיקה, חייבת לשלם פיצויים?
תשובה: נפסק שרופא פטור מעונש, אם פעל לפי הרפואה המקובלת, כי יש לו רשות בית-דין. ולעניינו, כן הוא לגבי אחות, שממלאת תפקידים רפואיים אף היא. (עיין ציץ אליעזר ה רמת רחל כג).





217. גנב שרוצה להחזיר
שאלה: אדם גנב כסף, ורוצה להחזיר, אך מתבייש, האם יכול להחזיר אותו בעילום שם?
תשובה: "עבירות שבין אדם לחברו כגון החובל את חברו, המקלל חברו, הגוזל וכיוצא בזה, אין מוחלים לו לעולם עד שייתן לחברו מה שהוא חייב וירצהו, אף על פי שהחזיר לו ממון שהוא חייב, צריך לרצותו ולבקש ממנו שימחל לו" (רמב"ם הלכות תשובה ב ט).
אבל בנדון שלנו שמתבייש, אפשר להקל שיצרף מכתב בו מבקש למחול לו (שו"ת אגר"מ חו"מ א פח).
218. הטעיית חולה לטובתו
שאלה: אדם חולה מסוכן והרופאים קבעו שרק חלב אתון יוכל להצילו, כיוון שאינו כשר, אותו אדם מסרב, בטענה שכל חייו לא הכניס לפיו דבר איסור, אז הרופאים אמרו לו שישתה חלב עז, ואמרו לבני ביתו לרמות אותו, לתת לו חלב אתון ולומר שזה חלב עז. אך האב שחשש בכך, אמר לבנו שלא ישתה עד שבנו ישתה קודם. האם מותר לו לשתות משום פיקוח נפש.
תשובה: בשביל פיקוח נפש לעשות עבירה, כגון חילול שבת, או אכילת טריפות, אך לא לעשות עבירה שאין לה קשר עם הריפוי. ואין אומרם לאדם חטא כדי שיזכה חברך (שבת ד א) לכן, אל ישתה הבן. ולאב יש דין מאבד את עצמו לדעת, ולבן אין עוון (שו"ת כף החיים חב' עמוד לב).
משל למה הדבר דומה, לאדם שמאיים לקפוץ מן הגג, אם חבירו לא יאכל איסור, שאין שום היתר, או אדם שעבר עבירה פלילית וחייב, וביקש מפסיכיאטר שיתן לו תעודה שקרית שאינו שפוי, ואם לא כן יתאבד. אין לו רשות לתת (הגר"י זילברשטיין קובץ תורה ומדע חוברת ב).
219. אב שרוצה מזון מזיק
שאלה: אב ציווה על בנו להכין לו מזון מזיק, ואם לא, לא יסלח לו לעולם הזה ולא בעולם הבא. מה יעשה?
תשובה: אם יש סכנת נפשות, לא ישמע לו. אם אין סכנת נפשות, רק מזיק לו, יש אומרים שיציית, ויש אומרים שיסרב, כי אין מצות כיבוד אב אלא בדבר במועיל לו ולא בדבר המזיק לו (נשמת אברהם רמ א).


220. חמות שמציקה לכלתה
אישה טוענת שחמותה שגרה אצלם, מציקה לה וגורמת להפרת שלום בית, האם יכולה לדרוש מבעלה להוציאה מביתם?
תשובה: יכולה (שו"ת הרשב"א ד קסח). שהרי חייב אדם לכבד אשתו יותר מגופו (שו"ת בנימין זאב קלז), ויש להעמיד שאשה נאמנה בבית לתקופה קצרה כדי לעמוד מקרוב על המצב, שאמנם כן הוא, ולא הכלה מחפשת תואנה (שו"ת הרי"פ רלה). זה נלמד מהפסוק "והיא היתה אם כל חי" (בראשית ג ב), ממנו למדו חכמים: "לחיים ניתנה ולא לצער" ולכן האישה עם בעלה, עולה ואינה יורדת (כתובות סא א) (שו"ת מהר"ם מרוטנבורג ד פא). אבל אם האישה חוששת שחמותה תגור אצלם שמא תזיק לה, אין זו טענה, עד שנסתה את הדבר בפועל וראתה שכן הוא (שו"ת הר"י אבן מיגאש קא), וכן אם החמות אינה מציקה לה, אלא סתם אינה רוצה, אין שומעים לה, שהרי בעלה מצווה בכיבוד אב ואם, אך אינו יכול לכפות על אשתו לשרתה. (כתובות סא), (שו"ת אוהלי יעקב ז). והוא הדין אם הבעל מתנגד שחמותו תגור אצלם, כי היא מציקה לו ומפרה שלום בית. שומעים לו, (שו"ע אה"ע עד ט, פסקי דין רבניים, ג, תשיט, 138). 
"אישה שאמרה אין רצוני שיכנסו אצלי אמך ואחיותיך ואיני שוכנת עמהם בחצר, מפני שמריעים ומצירים לי, שומעים לה" (רמב"ם, הלכות אישות יג ד).
שאלה: אב או אם זקנים שאינם יכולים לתפקד בעצמם, וזקוקים שילדיהם יטפלו בהם בביתם, אבל אחד מבני הזוג מתנגד, האם אפשר להפנות אותם לבית אבות.
תשובה: כנ"ל כמו התשובה הקודמת.









221. אמא לא שפויה
שאלה: אמא אינה שפויה ועושה מעשים שמסכנים אותה, הרופא הציע שיקשרו אותה לכיסא כדי להגן עליה. האם מותר לבן לעשות זאת?
תשובה: הרמב"ם כתב שמי שנטרפה דעתם של אביו או אמו, ישתדל לנהוג בהם כפי דעתם, כלומר כפי רצונם, ואם זה בלתי אפשרי, כי מצבם חמור, ימסור אותם לאחרים שיטפלו בהם כראוי (הלכות ממרים ו י).
לפי זה יש להביא את האם למוסד טיפולי במיוחד שקשה נפשית והלכתית לבן לקשור את אמו (שו"ת ציץ אליעזר יב נט).
אבל הראב"ד חולק על הרמב"ם, וסובר שלא ימסור לאחרים, שהרי הוא יכול להתמסר להוריו יותר מאנשים זרים, מכיר אותם ואת צרכיהם, מתוך נסיון מתמשך, לכן, עדיף שתישאר בבית ויטפל באמו במסירות (ראב"ד וכן סובר דרישה על הטור יו"ד רמ ב, וכן ט"ז שם סימן קטן יד). כמובן אם המטפלת במוסד יותר טוב ממנו, יעביר אותה לשם (נשמת אברהם, רמ ב).
222. מוות מוחי
שאלה: האם אדם שהמח שלו הפסיק לתפקד נחשב למת, ואפשר לקחת איבריו להשתלה, על אף שליבו עדיין פועם?
תשובה: יש פוסקים שאוסרים על פי דברי חז"ל, שפעולת הלב היא הקובעת (ציץ אליעזר יז סו, כא כח). אבל יש אומרים, שמדובר בפעולה עצמונית של הלב, ולא בעזרת מכונה לב-ריאות, לכן מות המח שפוקד על כך, נחשב מוות (שו"ת אגר"מ יו"ד ד נב), וכן פסקה הרבנות הראשית לישראל.
223. טיפול וכבוד הורים
שאלה: האם מותר לאדם בטיפול פסיכולוגי לספר דברים שליליים על הוריו שמאוד מכבידים עליו, או שאסור הדבר משום לשון הרע וקל וחומר כלפי הורים?
תשובה: אם זה נצרך לטיפול, מותר. כי זה נקרא לשון הרע לתועלת. כמובן, על הפסיכולוג לאזן אותו, ולעזור לו לראות את התמונה בכללותה, כולל הדברים הטובים שהוריו עשו עבורו (ועיין דברי הגר"י זילברשטיין, אסיא מב-מג יא).




224. כהן וגרושה
שאלה: כהן וגרושה שנשואים יחד, ונישואיהם התפרקו, פנו אל יועץ נישואים כדי שיעזור להם לתקן. האם מותר לו להסכים?
תשובה: כהן וגרושה אסור להם להתחתן, ואם כבר התחתנו, עליהם להיפרד. כמובן, אי אפשר לכפות עליהם, אך אין לעזור להם.
225. האם בר כוכבא צדק?
שאלה: בר כוכבא הרים דגל החרות והמרד ברומאים, בודאי שזה צדק עולמי. אך מצד שני הוא נכשל, וגרם שיפלו בקרב רבים מישראל. כמו כן, אמנם רבי עקיבא תמך בו ואפילו קרא לו משיח, אבל לעומתו רבי יוחנן בן תורתא שלל לגמרי (ירושלמי תענית ד ה). האם בר כוכבא צדק? לכאורה לא, שהרי נפל!
תשובה: 
א. אין מה להשוות את רב יוחנן בן תורתא, שבקושי מוזכר בתלמודים, לעומת רבי עקיבא, אשר דבריו מופעים לרוב, וכל גדולי הדור היו תלמידיו. יתר על כן, הרמב"ם כותב שכל בני דורו הסכימו איתו (הלכות מלכים יא ד) וכן הרמב"ם לא סובר שטעה (שם).
ב. מה שבר כוכבא נכשל אינו הוכחה, כי אמת המידה של האמת אינה ההצלחה, כמו שסוברים הפילוסופים הפרגמטיים, יתכן, יתכן שאדם הולך בדרך האמת, ונכשל. ואדם הולך בדרך השקר, ומצליח.
ג. אכן מרן הרב קוק סובר שבר כוכבא ורבי עקיבא צדקו, ועל אף שזה לא הצליח, בפעם הבאה זה יצליח והפעם הבאה זה עכשיו. (מאמרי הראיה 202).
226. טראנס הומניזם
שאלה: טרנס הוא זרם פילוסופי אשר מטרתו להתגבר על המגבלות הביולוגיות של האדם, באמצעות קדמה טכנולוגית: הארכת תוחלת חיים, מניעת הזדקנות, הכחדת מחלות; ליצור פוסט-אדם סופר אינטלקטואלי, עם יכולת פיסית ופסיכולוגית מעבר לכל. לכאורה, זה דבר טוב שהרי זאת השאיפה תמיד להתקדם? האם טמונה כאן בעיה?
תשובה: המונח הזה הוצא על ידי ג'וליאן האקסלי, אחיו של אלדוס האקסלי, מחבר הספר "עולם אמיץ חדש". הוא סבר שכדי שתהיה אנושות שוויונית וכדי שלכולם יהיו אותם נתוני הצלחה ביולוגית בראשית חייהם, לכן הוא המציא את הרעיון הזה, למען תת לכולם עוצמה וביטחון, האדם יישאר אדם, אבל יתעלה על עצמו, כאשר יכיר באפשרויות הגלומות בטבע האנושי, וגם יהיה מוכן לוותר על חלק ממרכיביו. בקיצור מין אאוגניקה.
שאלה: האם זה בעייתי?
תשובה: אכן, אבל ממילא המושג השתנה במשך השנים, לפוסט אנושות, יצירת סוג חדש של אדם, בעזרת כל השינויים האדירים במדע ובטכנולוגיה, זו הגדרה חדשה של האדם, מה אנו ומה חיינו, מה מגמתנו עלי אדמות – פיתוח השכל, הכישרון, הגוף ותו לא. על כל פנים, קידמה עצומה,
שאלה: הקדמה היא ודאי דבר טוב.
תשובה: אבל צריך ענווה להודות שאיננו יודעים את הכל, ולא לשחק להיות אלוהים. ודאי שבמשך הדורות, האדם התקדם, אבל זה היה תהליך איטי, טבעי, מודרג ולא קפיצה. אדם אינו יכול להיות שלם. השלימות אינה מהותו, אלא בהשתלמותו המתמדת. תלמידי חכמים, אין להם מנוחה, לא בעולם הזה ולא בעולם הבא, שנאמר: וילכו מחיל אל חיל. הכל צעידה איטית. אי אפשר להפוך את האדם ליצור כל יכול. זה היפך מטבעו, מה לא טוב באנושיות של עכשיו? מה מזולזל בה?
שאלה: האם בכלל, זה עומד על הפרק או שזה סתם מדע בדיוני?
תשובה: עומד על הפרק. מדע בדיוני הוא הזיה בלתי אפשרית. מדע דמיוני, הוא דבר שיתכן ביום מן הימים גם התקדמות המדע דברים רבים שבעבר נראו בלתי אפשריים, הינם עכשיו בשימוש יומיומי. על כל פנים תמיד יש ערך לברר שאלות תיאורטיות גם אם אינם עומדות על הפרק, כדי להתעמק בעקרונות החיים. כבר היום יש מרכיבים של הטכנולוגיה של הטרנסהומניזם, שהינם בשימוש כגון רחם מלאכותי, רכב אוטומטי ועוד. זה לא מחר, זה היום.
שאלה: בטוח שיהיה?
תשובה: כנראה, אי אפשר לעצור את המדע ואת הרפואה, והרבה מחלות נעלמו. כשלעצמו, זה דבר טוב. רק יש לדאוג שהשימוש יהיה לטובה, בעזרת התקבלות מקבילה של המדע, כמבוטא במאמרו של מרן הרב קוק: "תורה ומדע" (מאמרי הראיה 243). 
המדע כשלעצמו אינו רע, וגם אינו טוב, הוא נייטראלי. צריך מצפון מוסרי שידריך אותו.
שאלה: אבל מה יכולה להיות הבעיה בהתקדמות מדעית-רפואית שתשפר את האדם?
תשובה: האדם אינו רק גוף. הוא נשמה, הוא בצלם אלוהים, לא די להעצים את הגוף ואת השכל, אלא גם את המוסר. הטרנסהומניזם הוא ביסודו תיאוריות חומרניות, שרואה רק את הפיסי, את האינטלקטואלי, אין רוח. או יש רק רוח שהחומר מוליד אותו. הוא מטריאליזם בלי אל, גם אין רגש, יש רק מניפולציה שכלית של רגש. כמובן, הרגש צריך להיות מבוקר על ידי השכל, אבל הוא תכונה עצמית של האדם. אדם בלי רגש אינו אדם. אדם זה גם אהבת הזולת מכל הלב, ולא רק תכנות של יחסים תקינים.
שאלה: יש סתירה בין אמונה ומדע?
תשובה: לא. המדע עוסק בהכרת המציאות כמו שהיא, והאמונה מבארת מה צריכה להיות המציאות, המדע הוא דסקריפטיבי, תאורי, והאמונה היא נורמטיבית, מדריכה לטוב. האמונה תקבע כיצד להשתמש במדע, מה מותר ומה אסור, מה טוב ומה רע.
שאלה: יש סתירה בין המדע לטבע?
תשובה: גם לא. צריך איזון. מרן הרב קוק אומר שיש לשלב יחד את הקול הטבעי ואת הקול הטכנולוגי (מאמרי הראיה 146) גם זה נושא עמוק.
שאלה: מה הקנה המידה? מה קנה המידה לגבי המדע?
תשובה: המדע הוא דבר מופלא מאוד, אך לזכור תמיד שהמדע אינו מטרה אלא אמצעי. יש קודם לברר מה מטרת החיים, ולאור זה לברר. מטרת החיים היא להיות ישר וטוב, ולהדבק בד'. בסיכום, אוזן קשבת למדע, אבל זהירות מתמדת.
שאלה: האם הוא באמת יביא שוויון בין בני אדם כמו שחשב ג'וליאן האקסליי?
תשובה: להיפך. אכן זו דוגמא טובה. העשירים יוכלו להרוויח לעצמם, לא כן העניים, שהם רוב המין האנושי, עד אשר המחיר יהיה שווה לכל נפש, מה שיכול לקחת שנים רבות. וכן הפער בין מדינות עשירות לבין מדינות עניות. וכן החלשים והנכים עלולים להידחות לגמרי. האנושות עלולה להיגרר שלא בידיעתה אל מחוזות אפלים.
שאלה: על פי עצת ההלכה, מותר?
תשובה: כידוע, בתורה נתנה ברשות לרופא לרפא. וזאת למה? הרי מצווה גדולה להציל את הזולת ולהקל עליו. הרמב"ן מסביר שהרופא אינו יכול להיות מודע לתופעות לוואי חמורות, לכן, יש צורך באישור מיוחד של ריבונו של עולם. מכאן למדים, שמותר להשתמש ברפואה רק כדי לרפא, ולא כדי לקדם פיסית או אינטלקטואלית של האדם. אדם חלש גופנית או שכלית אינו חולה. 
שאלה: האם ביחס הטרנס-הומניזם שואלים אותנו?
תשובה: ודאי לא, מעורבים במחקר הזה סכומי עתק ותקוות אדירות.



227."רבנים" כרופאי אליל
שאלה: אני נערה צעירה, נתגלתה אצלי בעיה רפואית מסוימת. הרופאים אמרו שהכל בסדר, ושעלי לחכות עד שהבעיה תחלוף מעצמה. אך אצה לי הדרך, לכן פניתי לרבנים שהמליצו לי עליהם כמי שמומחים לסוג כזה של דברים. כדי לקבל הדרכה וברכה שילמתי לכל אחד מהם כמה מאות שקלים, שזה עבורי הרבה כסף, אך דבר לא עזר.

פניתי לרב נוסף, הוא אמר לי שנכנסה בי רוח של מת והוא מוכן להוציאה, אך יצטרך לשם כך שתים-עשרה פגישות שמחיר כל אחת שלוש מאות שקל. זהו סכום עתק עבורי ואני כבר מיואשת.

תשובה: אני מציע לך לעשות כעצת הרופאים, ולחכות בסבלנות. ריבונו של עולם ברא את האדם בחכמה, גוף אינו סתם מכונה אלא אורגניזם, ולפעמים לוקח לו זמן לחזור לאיזונו. אבל הסיפור הזה על כסף ורבנים לא יאומן! כל ימי גדלתי בין חכמים גדולים קדושים גאונים וצדיקים ולא ראיתי אחד מהם שביקש כסף ממי שפנה אליו לעצה, לעזרה או לתפילה, הם שמחים לעזור. כאשר למישהו כואב, הם כואבים יחד אתו, וכאשר מישהו בוכה, הם בוכים יחד אתו. הם עוזרים לו מכל הלב ואינם מבקשים כסף. אדרבה, כאשר הם נפגשים עם אדם במצוקה, הם נותנים לו כסף, אם בתור שלוחים של כספי צדקה שנמסרו להם לכל מטרה נצרכת. ואם זה מכיסם הפרטי.

ראיתי רבנים שחיו בדוחק ובמחסור של מצרכים חיוניים, הם ומשפחתם. ומכספם עזרו לזולת.

ראיתי את רבנו הרב צבי יהודה קוק, שעזר לכל פונה, שעות על גבי שעות, בלי חשבון, בעצה בתפילה ובדאגה, לאדם שלא ראה מעולם, דתי או חילוני חרדי או ציוני, מבוגר או ילד, ומעולם לא ביקש אגורה אחת. היה לו מעיל מרופט, כובע ישן, שולחן צולע, ספה שבורה, ולעיתים כאשר מזכיר הישיבה היה מציע לו שיקנה איזה פריט לרווחתו, היה נוזף בו: יש אנשים יותר נצרכים ממני, קודם כל דאג להם!

לא יאומן שרבנים מבקשים כסף! כאשר בא אדם לרב עם שאלה על תרנגול, הרב בחן וראה שאינו כשר, אך עמד לפניו אדם שזה כל מזונו, לו ולמשפחתו לשבת ולמשך השבוע, האם יגיד שזה כשר? - הרי זה טרף! יגיד שזה טרף? אולי יחטיא את השואל. לכן השיב הרב: התרנגול טרף, והנה כסף לקנות אחר תמורתו. אם ידע הרב שהשואל יעמוד על כבודו ויסרב לקבל כסף, היה שולח פתק למטבח בסתר, ומבקש תרנגול מהרבנית, מחליף ביניהם מתחת לשולחן ומושט לשואל תרנגול כשר. התנהגות כזאת של רבנים, ראינו אין ספור פעמים.

אך ממתי נשמע שרב מבקש כסף על כל דבר, על עצה, על חופה, על נוכחות בברית מילה או בניחום אבלים?! לא יאומן! בין אלה המבקשים כסף לא תמצאו אפילו אחד מחכמי ישראל האמיתיים הצדיקים והטהורים.

מעשה במרן הרב קוק, שהרבנית התלוננה אצל ראש העיר יפו, מאיר דיזנגוף, שבעלה לא קיבל משכורת כבר כמה חודשים, והם חיים מאשראי במכולת. ראש העיר הכחיש. בדקו וראו שאחרי קבלת המשכורת היה מרן הרב הולך לביתו, ובדרך היו ניגשים אליו יהודים במצוקה: "הרב, כבר לא נותנים לנו אשראי במכולת, ואנו רעבים". והיה הרב מחלק להם את כספו. כאשר הם שאלוהו: "ואיך הרב יקנה?" היה משיב: "לי יתנו בהקפה"!

ועוד מעשה, שהרב קוק ערך חופה לאיש עשיר, שלאחר החופה הודה לו ותוך כדי לחיצת יד העביר לו מטבע זהב. כאשר מרן הרב הרגיש במטבע, הפיל אותו מרוב זעזוע ויצא.

ועוד מעשה ברב דוד כהן. הנזיר, תלמידו של מרן הרב, שניגש אליו ביום ששי בבקשה:
"מעולם לא ביקשתי מהרב דברים חומריים. אני שמח במתנותיו הרוחניות בלי סוף. אך עתה אני זקוק לגפרור להדליק נרות שבת".
מרן הרב הניח עליו ידו בחיבה ואמר לו:
"שולחן צולע אינו שלי, אלא בהשאלה, וכן הכסאות, וכן הספה, ואפילו מעילי. בבית הזה אין דבר שהוא שלי, מלבד קופסת הגפרורים ואני נותן לך גפרור".
אלו רבנים אמיתיים!

לסחוט כספים מנערה צעירה ללא הכנסה ולנצל את מצוקתה, זו שערורייה שלא תאומן. לכן, כיוון שלפעמים אנשים פשוטים אינם יודעים להבחין בין רב גדול לבין רב קטן, אז זה הכלל: מי שמבקש כסף אינו רב גדול. אפילו רב קטן איננו.

הרי משה רבנו מינה שרי אלפים, מאות, חמישים ועשרות. שר אלף הוא רב גדול, וכן שר מאה אבל שר עשר - הוא מדריך רוחני פשוט. אך גם הוא חייב להיות בין "שונאי בצע" (שמות יח כא), "ששונאין את ממונם בדין" (רש"י). מי שאינו שונא כסף, אינו יכול להיות רב אפילו של עשרה אנשים. לא ראיתי בחיים שלי רב שביקש כסף. ראיתי אנשים עשירים שקיבלו עזרה מרב, והם כפו עליו לקבל כסף. הרב סירב, ולבסוף הכניס לקופת צדקה, או מסר למוסדות תורה, אחרי כמה ימים הגיעה בדואר קבלה לתורם.

חז"ל אמרו: "טוב שברופאים לגיהינום" (קידושין פב). מאמר לכאורה תמוה. רש"י מסביר שמדובר ברופא מומחה ויקרן, המסרב לרפא עני ללא תשלום. זה מאוד מכאיב. קל וחומר שלא יאומן שיהיה רב כזה... אפילו הרב גובה כסף עבור ישיבה, גם כסף זה צריך להיות כשר. אי אפשר לרמות נערה, או כל אדם, להוציא ממנו כספים על בסיס לא ישר, ולנצל את תמימותם של אנשים.

נכון שאצל החסידים נוהגים לתת כסף פדיון לאדמו"ר, וגם שאול נתן רבע שקל כסף לשמואל הנביא (שמואל א ט ח רלב"ג שם), כדי שההתקשרות תחול על משהו. אך לא שהאדמו"ר תובע כסף! לא ראיתי זאת אצל רבותיי, ואצל כל החכמים אשר מימיהם אנו שותים. לא ראיתי זאת לא בתורה, לא במשנה, לא בגמרא, לא בראשונים ולא באחרונים. זה דבר נורא ואיום.

וזה לך סימן: תלמיד חכם אמיתי אינו רודף כסף ולא מעמד ולא כבוד ולא פרסום. תלמיד חכם אמיתי הוא כמו אבא שלך, בהיותו אוהב אותך כנפשו. וכי אבא שלך יבקש ממך כסף תמורת עזרתו?! רב שמבקש כסף, אל תפני אליו! הוא לא יביא לך מזור. ואם הוא מבקש דווקא מזומנים ולא המחאה, משהו מסריח כאן. ואם אינו נותן חשבונית משהו מוזר וחשוד כאן.

אם את במצוקה, תלמיד חכם ודאי יוכל לעזור לך. אך רק תלמיד חכם שונא כסף.




228. בדיקות טרום-לידה

שאלה:
- האם מומלץ לנשים לא-צעירות לבצע בדיקת טרום-לידה כדי לגלות מום בעובר?
- האם אין בכך משום התערבות במעשי ה'?
- ואם אכן יתגלה מום - מה התועלת בכך, אם לא יהיה מותר לבצע הפלה?
- ולא עוד אלא שיש בבדיקה כזאת סיכון לחיי העובר השווה לסיכון היותו בעל-מום?

תשובה:
1. זהו רעיון טוב לבצע בדיקה זו. שהרי ממה נפשך - אם תוצאת הבדיקה שלילית, יימשך ההריון מתוך רגיעה ושלוות-נפש לטובתה של האם ואולי גם לטובתו של העובר, ואם חס-וחלילה תהיה התשובה חיובית, ניתן יהיה לפנות אל מורה הוראה ולשאול אותו אם במקרה כזה מותרת הפלה. אם הוא יורה שמותר לבצע הפלה, שהרי יש מקרים בהם מותר וגם מתבצעות בפועל הפלות ע"פ הוראת פוסקים מובהקים, אזי יוכלו ההורים לשקול מתוך רגש אחריות ולהחליט מה רצונם, ואם יחליטו לשמור על העובר יהיה זה מרצונם החופשי ויקבלו אותו בהיוולדו באהבה מכל הלב ויגדלו אותו באהבה מכל הלב.

2. באשר להתערבות כביכול של האדם במעשי ה', הרי אין כאן שום התערבות והכל הוא אור ה' הזורח דרך השכל המדעי של האדם הפועל באופנים המותרים על פי דבר ה' שנגלה ע"י משה רבנו. שאם לא כן, הרי כל הרפואה וכל המדע בכלל הינם פסולים. ואדרבא - "החכמה תעוז לחכם".

3. באשר לטיעון שנשמע כנגד הפלה המותרת על פי ההלכה בכך שמונעים נשמה מלבוא לעולם, הרי אין לנו עסק בנסתרות לפסוק הלכה על פיהן, ואדרבא - ההלכה צריכה להיות מוכרעת על פי הנגלות לנו ולבנינו עד עולם, וכל מה שמכוון על פי ההלכה ממילא הוא מכוון על פי סתרי תורה היותר גנוזים. ואם על פי ההלכה יש מקום לבצע הפלה, אנו סמוכים ובטוחים שנשמה זו תמצא את תיקונה באופנים אחרים ויד ה' לא תקצר.

4. מה שהבדיקה מסוכנת, הנה מלבד שיש בדיקות הנעדרות כל סכנה, כגון בדיקות דם, הרי מותר ע"פ ההלכה להיכנס לסכנה רחוקה כאשר יש צורך בכך כגון עבור פרנסה במקצוע שיש בו סיכון מסוים, או לשם מצווה בסכנה מועטת המכונה בהלכה כ"לא שכיחא היזקא". הוא הדין בנדון שלנו כשהולדת תינוק בעל-מום עלולה להרוס את כל המשפחה, וקל-וחומר כסכנת עובר אשר עדיין לא נולד.

אך ודאי הוא שיש לברר את שאפשר כדי לבצע בדיקה שבה הסיכון הוא מזערי ולא שייך להיכנס כאן לפרטים, כי המדע ב"ה הולך ומתקדם. ויש להתייעץ בכל מקרה עם רופא ירא-שמים ועם מורה הוראה בישראל.

5. אחרון חביב. המציאות היא שהרבה נשים לא-צעירות נמנעות מלהיכנס להריון על אף שמאד השתוקקו לכך, מפחד לידת תינוק בעל-מום, והתהלכו בלב קודר וקרוע. וכאשר התיר להן מורה הוראה ואף המליץ להן לערוך בדיקת טרום-לידה, וגם הבטיח להן כי במקרה של בעיה, חס-וחלילה, יעמוד לצדן במציאת פתרון על פי ההלכה, בכל מלוא שיקול הדעת האחראי לגבי כל התוצאות המשפחתיות - הנה ירד להן משקל רב מן הלב, וילדו עוד ילדים שמילאו חייהן שמחה ואושר, ונתווספו בעולם עוד עבדים ואמהות לה' למען הרבות קידוש שמו הגדול.
"לכן נראה שאין לחוש לעצת הרופאים בזה ואין לערוך בדיקת-שפיר אלא לקיים להיות תמים עם ה' ולהמשיך להתנהג כפי שנהגו אבותינו עד כה וד' לא ימנע הטוב למייחלים לחסדו, ככתוב: יהי חסדך ד' עלינו כאשר ייחלנו לך.

ורק במקרה שכבר נולד אצל זוג ל"ע ילד מונגולי ומייעצים להם לערוך בהריון נוסף בדיקת-שפיר, או כאשר אישה למעלה מגיל הנ"ל נתקפת בהתקף עצבים בשמעה עצת הרופאים ונימוקם לכך (ועוד בהגזמה) ואינה מוצאת מנוחה לנפשה בימים ובלילות אם לא יתירו לה לערוך הבדיקה כדי שתהא בטוחה במאה אחוז שאין כל מקרה של מונגוליזם אצל העובר על כגון זה העליתי וביררתי להתיר את עריכת בדיקת המי-שפיר (ובקפדנות לכוון שלא תפגע חלילה בעובר), ובמקרה שהבדיקה מראה במאה אחוז כי אכן העובר נגוע במונגולודיזם בררתי באיזה צורה מותרת ביצוע הפסקת ההריון..." מתוך, ציץ-אליעזר, חי"ד סי' קב.






229. קביעת ממזרות על פי בדיקת רקמות

שאלה:
אדם שהיה נשוי ואב לילדים התגרש מאשתו. לאחר זמן נולד בלבו ספק שמא הילד הקטן שנולד לאשתו לפני הגירושין אינו בנו. הלך ועשה בדיקת רקמות, וגילה שאכן כך הדבר, והילד אינו שלו, אלא ממזר. האב אינו מעונין לגלות לאיש שהילד ממזר, אך רוצה לדעת האם מוטלת עליו חובה לפרסם את הדבר. ואין שמחה כהתרת הספקות.

תשובה:
לו היו הוכחות הלכתיות שהילד ממזר, היתה אכן מוטלת עליו חובה לפרסם את הדבר כדי לא להכשיל את עם ישראל וכדי לא להרבות ממזרים, וזה גם היה מועיל לממזר שתהיה לו זכות חיים כיון שאינו גורם נזק לאומה. וכך המנהג לפרסם את הדבר בברית מילה של ממזר, ואפילו לקרוא את שמו 'כידור' על-שם הפסוק 'כי דור תהפוכות המה'.
הרבה מגדולי הפוסקים של דורנו קבעו שבדיקת דם ורקמות ביחס לקביעת אבהות אינה תקפה מבחינה הלכתית; הלא המה הג"ר בצמ"ח עוזיאל, הגרא"י וולדנברג, הגרי"מ אהרנברג, הגר"מ קליין ועוד. אם כן, מבחינה הלכתית הילד אינו נחשב ממזר על פי חבל רבותינו גדולי דורנו אשר מפיהם אנו חיים.
ולכאורה יש לתמוה, הלא מבחינה מדעית הוא אינו בנו, כיון שהבדיקות האלה מדויקות בהסתברות גבוהה ביותר! אלא שענייני הלכה אינם נקבעים על פי קני-מידה מדעיים החומקים מן העין האנושית, ולא ניתנה תורה לא למלאכי השרת ולא לבעלי מיקרוסקופ ולא לבעלי טלסקופ, לא יתכן שלפני מאה שנה הילד הזה לא היה ממזר, ועתה הוא נהפך לממזר עקב תגלית מדעית. כל התורה ניתנה על פי ראיית בני אדם. כך למשל אות בספר תורה שהיא שלמה למראית העין הינה כשרה גם אם במיקרוסקופ אפשר לגלות בה סדק. וכן הילד שלנו הינו כשר , והוא בנו של אביו, כי התורה ניתנה על דעת בני אדם, על פי עדויות הלכתיות רגילות.
יתר על כן, גם לדעת רבותינו שפסקו שאפשר לסמוך מבחינה הלכתית על בדיקת דם לקביעת אבהות, כגון הגריא"ה הרצוג, הגר"ע הדאיה והגרח"ד רגנשברג, הרי זה רק כדי לקבוע שהאבא אינו אביו של הילד, אך כתב הגרח"ד רגנשבורג שאין בכך הוכחה שהילד הוא ממזר, כי אולי הבועל הוא גוי, ואז הילד אינו ממזר כל זמן שהאם אינה מודה בפרוש שהנואף הוא יהודי, אלא אם היא שותקת. לכן אין דין האם והבן שווה, כי אף אם ניתן לבדיקה תוקף הלכתי יתכן שתיאסר האשה על בעלה, כי ברור שהיא זינתה, אך אין זה קובע שהילד ממזר.
ועוד נימוק שלישי: הרי אין לנו כאן ראייה ממש שראינו במו עינינו, אלא רק "ידיעה בלא ראייה". ידיעה כזו מועילה בדיני ממונות, אך לגבי ממזרות קיימת מחלוקת ראשונים אם היא מועילה. לדעת תוס' היא מועילה, אך לדעת המאירי והרמ"ה אינה מועילה. לכן יש לנו כאן עוד ספק שמצטרף.
מלבד זאת הבדיקה אינה בטוחה לחלוטין, וישנה אפשרות, אמנם קלושה מאוד, של טעות.
לכן, הילד אינו ממזר, ואין לדבר על דבר זה עם אדם לעולם. וגם אין לעסוק במחקרים הלאה כדי להוכיח שהוא ממזר.

230. תרפיה באמצעות בעלי חיים
שאלה:
התרפיה באמצעות בעלי חיים מסייעת לילדים בעלי חריגויות לתקשר עם הסביבה ולשפר מיומנויות שונות. מחקרים מראים שתרפיה זו מביאה שיפור לילדים מוגבלים שכלית, רגשית ופיסית, כמו גם לאוטיסטים.

• האם תרפיה זו מוזכרת אצל חז"ל?
• האם מבחינה הלכתית יש בעיה להשתמש בבעלי חיים טמאים? בדרך כלל משתמשים בחיות פרוותיות, כגון ארנב, אוגר, שרקן וכלב.

תשובה:
איני מכיר מקור לזה אצל חז"ל. אמנם כתוב שמשה רבנו ודוד המלך נבחנו על רעייתם את הצאן, ופיתחו, בדרך של דאגה לבעלי חיים, את ראשית מנהיגותם, אך זה רחוק משאלתך.

על כל פנים, אם זה מועיל - מותר הדבר והוא גם מצוה. אין שום בעיה בשימוש בבעלי חיים טמאים, לא על פי ההלכה, לא על פי רזי התורה וגם לא כחומרא. אבותינו ורבותינו הראשונים רכבו על סוסים, חמורים ופרדים, וכן השתמשו בכלבים לשמירה. אמנם חכמים אסרו לעשות סחורה בבעלי חיים טמאים (שביעית, פ"ז משנה ג), גזירה שמא יאכל אותם, אבל בחיות טמאות שאין רגילים לאכול, מותר (שו"ע יו"ד קיז). על פי זה כתב החיד"א שגם מותר לגדל תוכי אף על פי שאינו כשר, כיוון שאין רגילים לאוכלו (ברכ"י שם אות ב), והוא הדין לשאר חיות מחמד. אמנם החיה טמאה, אך המובן הוא שאסור לאוכלה והאוכלה נטמא, אך אין איסור להשתמש בה.

רק חסידי חב"ד בהוראת רבם נהגו שלא להכניס לביתם חית מחמד שהיא טמאה, אך שאר עם ישראל מעולם לא הקפידו על כך. בנדון שלנו יש לומר שגם הם יסכימו שאין בכך איסור, שהרי אין זו חית מחמד בעלמא, אלא צורך גמור לבריאותו של הילד והתפתחותו הטובה, ולא גרע מהצורך שהיה קיים להחזיק ולהשתמש בסוס, חמור או כלב.






231. גירוש המסתננים
ש. האם לגרש את המסתננים מאפריקה?
ת. דילמה קשה - יש בארץ כ - 44,000 מסתננים מאפריקה שמהווים מעמסה כבדה על העם היושב בציון מסיבות שונות. מאידך הם אנשים מסכנים המעוררים רחמים. כך אנו נמצאים בדילמה קשה. אין פתרון פלא. כל החלטה כואבת. לכל החלטה יש מחיר.
רחמיו על כל מעשיו - בודאי יש לעשות חסד לכל אדם שנברא בצלם אלוקים. הרמב"ם מביא את הפסוק "טוב ד' לכל ורחמיו על כל מעשיו" (תהילים קמה ה ט). במיוחד עלינו להיות רגישים לזה, כיון שמדינות העולם לא רצו לקלוט אותנו כאשר ברחנו מגרמניה נאצית, כך שנאלצנו פעמים רבות לחזור לשם ולהירצח במחנות השמדה. ומעשה בתום מלחמת וייטנאם שספינה של פליטים נסחפה ללב ים, ואף מדינה לא רצתה לקלוטם, ואז ראש ממשלת ישראל החליט לקבל אותם, בזוכרו את פליטי השואה. אבל אז היה מדובר במחווה הומניטרית חד פעמית, ולא בשאלה קיומית כבדה כמו היום.
אמנת הפליטית של האו"ם – לכאורה, אין כאן מה לדון שהרי אנו שייכים לאו"ם ולכן האמנות מחייבות אותנו, כלומר "הכרזה לכל באי עולם בדבר זכויות אדם -The Universal Declaration of Human Rights", שאם אדם נמצא בסכנה, מותר לו לבקש מקלט במדינה אחרת. רוב הפליטים בארצנו באים מאריתריאה והשאר מסודן. באריתריאה יש יחס אכזרי מאוד למיעוטים. אין חופש דת. זו דיקטטורה עם כליאה ועינויים. יש גיוס חובה, אך לאו דווקא לתפקיד צבאי, אלא לעבודות כפיה קשות על כבישים וחפירות לשנים רבות, ונשים בצבא הופכות לשפחות לחטאים למפקדים. עריקה מן הצבא נענשת קשות, אפילו גזר דין מות. אם כן, לכאורה, בלי לדון עתה מצד ורחמיו על כל מעשיו, אנו מצווים על פי אמנת האו"ם לקבל אותם וקל וחומר לא לגרש אותם.

אך באמת, אין זה כל כך פשוט. קודם כל, אין זה כך שכל פליט רשאי על פי אותה אמנה לבוא ולהתישב איפה שהוא רוצה. עליו לקבל אישור. יש עתה בעולם כחמישים מיליון פליטים, שעוזבים מדינותיהם בלית ברירה, עקב רדיפה על רקע פוליטי, לאומי, דתי או גזעי. וכן עקב אסונות טבע, כגון רעידת אדמה, שטפונות, רעב. אמנם האו"ם מעניקה מעמד פליט רק למי שבורח מסיבות פוליטיות ולא מחמת אסונות טבע או משבר כלכלי. גם עליו לפנות למדינה בה הוא מבקש מקלט כדי לקבל אישור. לשם כך, עליו להוכיח באופן מספיק שמסוכן בארץ מוצאו, ואז לחכות לתשובה. בינתיים הוא מתגורר במרכז קליטה של האו"ם ורק אם הוא מקבל תשובה חיובית, אז הוא במעמד של פליט ויכול להישאר כמה זמן שירצה ולחפש עבודה ומגורים.
כמובן, יש כל כך הרבה פליטים, שמדינות העולם אינן יכולות לקבל את כולם. כל יום בורחים מאפריקה לאירופה בגלל מלחמות ועוני אלפים וכל שנה מאות אלפים. יש גם שמפליגים בספינות רעועות וטובעים בים. מדינה איטליה הצילה מאות אלפים וקלטה אותם בארצה. אך כבר אין לה יותר יכולת של קיבולת. גם אירופה אינן יכולות לקבל את כל הפונים. למשל צרפת הסכימה לקבל 25,000 בערך. יש גם מדינות שמסרבות לחלוטין וזה נגד אמנת האו"ם.
כמות הפליטים בעולם הולכת וגוברת משנה לשנה. הם מאוד מסכנים. גם בדרך היבשה, הם נוסעים בתנאים קשים, במשאיות וברכבות. בדרך יש שגונבים את כספם, אונסים את הנשים, חוטפים אותם ודורשים כופר. למשל על אריתראי שנחטף בדרכו לארצנו דורשים כופר של חמישים אלף דולר.
הם נמצאים בבעיה וגורמים לבעיות בכל מדינות העולם. המדינות שלא רוצות לקבל אותם בלי סוף מחפשות פתרונות חלופיים: הפסקת המלחמות והאלימות בארץ מוצאם, מחנות פליטים סמוכים לגבול שלהם, וכן חלוקה בין הארצות כפי שהסברנו לעיל.
על כל פנים, לכל הדעות, עליהם להתייצג ללא דיחוי ולתת נימוק מספק לכניסתם. כידוע, אין זה המצב בארץ, הם מסתננים בלתי חוקיים, חלק מסתתרים, ואלה שפונים אינם מקבלים אישור על ידי הרשויות, וגם הפונים לבית המשפט נדחים. אולי אחוז אחד התקבלו, לעומת אירופה, קנדה ועוד שזה מגיע לתשעים אחוז. הא כיצד? מה פשר הפער הזה?
אלא שהרשויות בארץ, הממשלה, בתי המשפט, הועדות השונות, הגיעו למסקנה שאינם פליטים אלא מהגרי עבודה והסיבה העיקרית להסתננות היא שכאן מרוויחים לאין ערוך יותר כסף מאשר באריתריאה. לשם כך הם משלמים 500$ עד 1000$ למבריחם לגבול ישראל. אכן שליש התל"ג של אריתריאה בא מכסף ששולחים פליטים בארצות אחרות. זה דבר שלא נכלל באמנת האו"ם, וכן התורה אינה מחייבת לקלוט כאן זרים כדי לשפר את מצבם הכלכלי. אם נסכים, מחר יהיו פה מיליארד מהגרי עבודה.
האם נכונה הטענה הזו שהם מהגרי עבודה הבורחים ממדבור, עוני, שירותים רפואיים רדודים, ולא פליטים שבורחים מרצח עם ומשטר מדכא, או שזו טענה פוליטית לא אמיתית? כמובן, אינינו יכולים לשפוט בלי לבדוק. לכן, כל זמן שאין לנו הוכחה נגדית, עלינו לקבל טענה זו.
יתר על כן, בית משפט בארץ פסק שעריקות מצבא אריתריאה אינה עילה לתת לו מעמד פליט. וכן גוף רשמי של האיחוד האירופי קבע בדו"ח שפליט שיחזור לאריתריאה לא ייענש ולא יוכרח לשרת בצבא אלא רק יחוייב בתוספת תשלום מס קטנה על עבודה. וכן פסק בית הדין האירופי לזכויות האדם שלא הוכרח שחזרתו לשם תעמיד אותו בסכנה חמורה. איך שיהיה, עד כה מדינת ישראל החליטה לא לגרש אף אחד חזרה לארץ מוצאו ואף חזרה לארץ מצרים, הגיעו אלינו, כיון שמצרים מסרבת להתחייב שלא להחזירם לארץ מוצאם - מתוך התחשבות אנושית במסכנים האלה, אלא לשכנע אותם לעזוב את הארץ מרצון תמורת מענק של עשרת אלפים שקלים בערך. וכך עזבו מרצונם כעשרים אלף מתוך כשישים אלף, ונותרו כארבעים אלף.

שמא תאמרו, אם כולם יסכימו, זה יעלה לנו סכום עתק של ארבע מיליון שקל, איפה ניקח כסף זה? אלא שבאמת זה סכום זעיר. הטיפול באותם פליטים בענייני רפואה, רווחה, חינוך, ארגון, משטרה ועוד עולה למדינה כל שנה יותר מחמש מאות מיליון שקל. וזאת בלי לדבר על הגדר שנבנתה בינינו לבין מצרים כדי לחסוך כניסת מסתננים ועלתה לנו מיליארד וחצי שקל. אכן גדר זו יעילה. לפני בנייתה נכנסו עד שנת תשס"ב שישים וחמישה אלף, ומאז השלמתה באותה שנה ,נכנסו סך הכך ארבעה מאות וחמישים.
יוצא שהמדינה מקיימת את אמנת האו"ם לפנים משורת הדין, אינה מגרשת מהגרי עבודה, אלא מסייעת להם לצאת מרצונם בתוספת תגמול.
כמובן, נשארת בכל הרגשה מאוד לא טובה, אינינו נותנים מקלט למסכנים בארצנו, וקל וחומר אם הנתונים לא נכונים, והם לא סתם מהגרי עבודה אלא מסכנים שסובלים שם ממשטר מדכא. ותמיד, אנו עם ישראל, במהלך הדורות, עשינו חסד לכל אדם, גם ליהודים גם לגויים.
אך כאן, כשאנו מגיעים למידת החסד, עלינו לבחון מי קודם. חסד למי? לאריתראים או ליהודים שסובלים קשות משכנותם המטרדת. למשל, ידועים היטב המצוקה והלחץ בהם חיים תושבי דרום תל אביב, שם מתגוררים כעשרים אלף פליטים: מעשי גניבה ברחוב של שרשראות וטלפונים סלולריים, קשישות מפחדות לצאת לרחוב, אמהות מפחדות להביא ילדים לגן משחקים. רבים מפחדים לצאת אחרי שש בערב.
יש יהודים טובי לב שלוחמים להשאירם בארץ, אך אלה, ברובם המכריע אינם גרים בשכונתם של אותם מסתננים ואינם סובלים מהם. ואין זה מן היושר להחמיר על חשבון אחרים. רק אם יתנדבו להזמין אותם לגור בשכונתם, יהיה מקום למשהו להתיחס ברצינות לטענותיהם. כל המסתננים מוכוונים לשכונות עניות ולא לשכונות עשירות, ונראה שאין זה במקרה. לצערנו, באיזורי מגוריהם, הפשיעה גוברת: סחר בסמים, אלימות, גניבות וגם כמה מקרי רצח. כמובן, גם אצל יהודים יש פשיעה, ולא רק אצל המסתננים. אך היהודים הם אחינו ואנו חייבים לסבול אותם, אבל אינינו חייבים להוסיף לנו פשיעה מבחוץ. כידוע המשטרה הוכרחה להקים תחנה מיוחדת באותו איזור. אגב, מכאן גם תשובה לטענה הידועה שאנו עם ישראל מאוד סבלנו על כך שלא רצו לקבל אותנו כמהגרים, אך אין לשכוח שבכל מקום שהגענו, היינו אזרחים הגונים, ולא פושעים.
ולכן אנו חוזרים להלכה הידועה: עניי עירך קודמים, אנו נשמח לעשות חסד לכל המין האנושי, אך כאשר המשאבים הם מוגבלים, אז עניי עירך קודמים, אז הקשישים קודמים, אז האמהות עם ילדים קטנים קודמות, אז כל האוכלוסיה היהודית שם קודמת.
יש גם להוסיף שהמסתננים הביאו איתם מחלות זיהומיות שאינן שכיחות בעולם המערבי, ולכן אינינו מקבלים חיסון, כגון שחפת, מלריה, סוגי HIV, חצבת, אבעבועות רוח, ואנו חשופים לסכנת הידבקות. שיהיו בריאים. זאת ועוד, סודן היא מדינת אויב. לכן צה"ל חייב לחקור כל מסתנן אם אין בו סיכון בטחוני, שישמש כמודיע או פעיל של ארגוני טרור.
לסיכום, יש להתיחס בחיוב לתכנית ממשלת ישראל להעבירם בהסכמה למדינה שלישית המוכנה לקלוט אותם תמורת תשלום.
אין צורך לומר שיש ביניהם גם כן אנשים מאוד טובים ויקרים, ויש להתיחס אליהם בידידות ובכבוד, ולספק להם מזון, דיור, טיפולי רפואה. אגב, גם כלפי אלה שמתנהגים כעבריינים, יש יחס הגון, ולפעמים יש מתוכנו שנפגעים מסוג של כפיות טובה מצידם.
כמובן ביחס לאלה שהם בני אדם הגונים, יש סכנה אחרת והיא נישואי תערובת, אבל זו כבר פרשה אחרת.
בסיכום: עניי עירך קודמים.































232. צמחונות וסינדרום במבי 
שאלה: האם הצמחונות היא אידיאל?
תשובה: לא מדוייק. הצמחונות הוזכרה עקב שלושה קישורים אחרים. א. צמחונות עקב כשרות, בגלל בעיות בעופות ובפרות. ב. צמחונות עקב בריאות, כי צמחים הינם יותר בריאים מבשר. ג. צמחונות עקב אכזריות בגידול בעלי חיים ותהליך השחיטה. אך באשר לצמחונות המוסרית, הטוענת שאסור להרוג בעלי חיים כדי לאוכלם, כבר כתב מרן הרב קוק, שאמנם זה רעיון טוב ויפה, אך רק לעתיד לבוא ולא בהווה.
שאלה: למה רק לעתיד לבוא?! היום לא צריך לרחם על בעלי חיים?! גם להם יש זכות לחיות!
תשובה: כן. יש טוענים כך. אך זו נאיביות. בעולם החי, כולם אוכלים את כולם, וככה הם חיים. אז אם בעלי חיים אוכלים אחד את השני, וכך הם חייהם הטבעיים, למה ייאסר על האדם לאכול אותם?!
שאלה: כי הוא במדרגת אדם, שהיא מעל מדרגת בעלי חיים?
תשובה: זו סתירה פנימית. ממה נפשך, אם האדם הוא מעל בעלי חיים, אז מותר לו לאכול אותם. ואם הוא רוצה להתנהג כמו בעלי חיים מתוך שותפות גורל, אז מותר לו ללכת בדרכם ולאכול אותם. כך טוען הפילוסיוף דומיניק לסטלDominique Lestel, שכתב ספרים רבים על אנימליזם Animalism.
שאלה: סליחה, מה זה אנימליזם?
תשובה: אתיקה של הגנת בעלי חיים וכבוד בעלי חיים. אם כן, בספרו Eat This Book - A Carnivore's Manifesto, כלומר "אכול ספר זה - מנשר אוכלי הבשר" - הוא טוען שאכילת בשר דווקא שייכת לביטול הסוגנות...
שאלה: סליחה, עוד פעם, מה זה סוגנות?
תשובה: ,Speciesism כלומר מתן מעמד נחות לסוג מסוים של יצורים, ובנדוננו, בעלי חיים. אם אתה רוצה לכרוש כבודל, אז אכול אותם, שהרי זהו אורח החיים שלהם. אל תכריח אדם לקיים מה שבעלי חיים אינם מקיימים.
שאלה: פלפול מעניין...
תשובה: כן. זאת ועוד, בכך שבעלי חיים אוכלים אחד את השני, הם מקיימים את שיווי המשקל האקולוגי. נכון, זה אכזרי, אך כך מתקיימים החיים, שכולם אוכלים את כולם. יש אפילו שכתבו על כך מודל מטמתי. כגון משוואת לוטקה-וולטרה Lotka Voltera, משוואות דיפרנציאליות לא לינארות המתארות מודל של התנהגות אוכלוסית טורף -נטרף.
שאלה: שוב לא הבנתי כלום.
תשובה: אתן דוגמה פשוטה. אם יש הרבה ארנבים, אז יש מזון רב לזאבים, מתוך כך הם מתרבים, ומקטינים את אוכלוסית הארנבים. אז יש פחות מזון לזאבים, ועקב זה הם מידלדלים, ולעומתם הארנבים מתרבים, וחוזר חלילה. ודאי, זה מודל פשטני, אך העיקרון ברור.
שאלה: וגם האדם נלכד במעגל זה?!
תשובה: ודאי. גם הוא עוסק בטרף Predation. כך הוא נאמן למציאות הריאלית האכזרית.
שאלה: אז למה הרב הזכיר צמחונות ביחס לצער בעלי חיים?
תשובה: ברור. מותר לאכול בשר, אך אין להתאכזר יתר על המידה. אותו פילוסוף דומינק לסטל, מדגיש שהבעיה המרכזית אינה הבעיה המוסרית שבאכילת בשר, אלא הבעיה "הפוליטית" הקשורה לגידול תעשייתי והקפיטליזם שתומך בו. אפשר לאכול בשר בצורה הומאנית. מתוך סמפטיה וסמביוזה עם בעלי החיים. האדם מכיר שיש בו דבר משותף עם בעלי החיים, ושהוא חולק את חייו איתם. בכך הוא גם יוצר חוב כלפיהם וכלפי כל בעלי החיים. אך אסור לצערם סתם. למשל הציידים האלגונקינים...
שאלה: מי זה?!
תשובה: שבט אינדיאני קדום בקנדה Algonquin People. הם מאמינים שיש לבהמה נשמה - כמובן זה לא נכון - שכולנו משפחה אחת, ולכן אם כבר הורגים בעל חיים, בכך מתחייבים לדאוג שהכל יהיה שימושי: בשר, עצמות, גידים, צפורניים, עור, שערות. אכן הבזבוז הנורא מסביב לאכילת בעלי חיים, הוא סקנדל. וכן הם מתחייבים לכבד שאר הבהמות.
שאלה: הרעיון הזה שבאכילת בשר יש סימביוזה בין האדם ובעל החיים, מזכיר את הרעיון של העלאת הניצוצות של האריז"ל...
שאלה: נשאיר סתרי תורה בצד. אין זו מדרגתנו. כמו כן, מותר להרוג בעל חיים כדי להשתיל אבר שלו באדם, מה שנקרא השתלה שלא מבן מינו, Xenotransplantation, ויש עתה מחקרים דווקא על אברי חזירים. אמנם חזיר הוא טרף, אך אין שום בעיה להעביר איברים ממנו ואין זה מקנה לאדם תכונות חזיריות. זה הכלל, יש להשתחרר מתמימות מוסרית יתירה, ולהבין שעל פני כדור הארץ, תמיד חיים על חשבון אחרים. ובכלל, למה רק להינזר מבעלי חיים, למה לא מצמחים, גם הם חיים, גם להם יש נשמה מבחינה מסויימת, כמו שמזכיר רבנו הרב צבי יהודה במאמרו על הצמחונות, שנקרא אחדות המציאות השלמה (לנתיבות ישראל רמג-רמח) בשם אפלטון ובשם המקובלים.
שאלה: אם כבר, אז יש גם בעלי חיים צמחוניים...
תשובה: גם הם עלולים להפר איזון אקולוגי, ואם אנו דואגים לצומח, עלינו להגן עליו מפניהם. למשל בפארק הלאומי של ילוסטון Yellowstone Park, שמו לב שהאייל הקנדי Wapiti ועוד אוכלי עשב גדולים, מסכנים שם את היער, לכן הכניסו זאבים קנדים Northwestern Wolf, כדי לדלל האוכלוסיה שלהם ולהציל את היער. כן, כן, לא רק אדם לאדם זאב, Homo Homini Lupus Est אלא גם הזאב עצמו...
שאלה: כל זה טוב ויפה והגיוני, אך בחיים הגיון זה לא הכל, נותרת בכל זאת הרגשה לא נעימה באכילת בעלי חיים.
תשובה: ידוע, זה מה שנקרא סינדרום במבי Bambi Syndrome, של חמלה והתרגשות יתר כפי בעלי חיים.
שאלה: זה עקב הסרט במבי של וולט דיסני?
תשובה: כן, הסרט מבוסס על ספרו של סופר יהודי אוסטרי זיגמונד זלצמן אשר שם העט שלו הוא פליקס זאלטן Felix Salten. הסרט העניק לאותו עופר צעיר במבי, צורה תינוקית מתוקה, עם עיניים גדולות וריסים, וקול ילדותי. האדם הצייד הרשע הרג את אמו, והיתום המסכן משוטט ביער, וקורא בקול קורע לב אמא, אמא.
שאלה: באמת צייד הוא אכזרי...
תשובה: זה נכון. הסרט הזה הוא מבצע אנטי-צייד חזק מאוד. וכבר כתב הנודע ביהודה שצייד הוא אכזרי. זה לוקסוס מיותר חסר רחמים. אבל הסרט הזה מלא צביעות שמתוארים בו רק בעלי חיים חמודים, אין אף בעל חיים טורף, הטורף היחיד הוא האדם. זו לא הבנה ריאלית של המציאות.
שאלה: נכון. אנשים יותר מתרגשים מבעלי חיים חמודים ופחות איכפת להם מאחרים?
תשובה: זה מה שלמדונו חז"ל שאסור לומר על קן ציפור יגיעו רחמיך, כאילו ריבונו של עולם מרחם דווקא על ציפור כי הוא חמוד ולא על שאר בעלי חיים, לכן האומר כן מטיל קנאה במעשה בראשית (ברכות לג ב). ההעדפה הזאת נקראת אפקט במבי The Bambi Effect, כלומר יחס שונה לבעל חיים שמוגדר כחמוד.
שאלה: מי למשל?
תשובה: ציפור, עופר, כלב קטן וכמובן חתול, שהוא הטורף הכי גדול בעולם, ויחד עם זה הטורף הכי חמוד. רק בארצות הברית הוא הורג כל שנה 25 מיליארד ציפורים ויונקים - כגון ארנב שגם הוא "חמוד", וזאת תוך כדי עינויים, וכן הוא מביא להכחדת זנים נדירים. כל זאת הן על ידי חתולים משוטטים וכן על ידי חתולי בית, שחיים "חיים כפולים", חמוד בבית, טורף בחוץ.
שאלה: אבל בארצנו הם גם מחסלים עכברים, חולדות, נחשים ארסים וחרקים.
תשובה: נכון. על זה מגיע להם יישר כח. הבריטים הם שהביאו אותם לשם זה. אך הם בכל זאת טורפים יותר מדי ומפרים בטבע את האיזון האקולוגי. החתול הוא הטורף מספר אחד, או ליתר דיוק, מספר 2, כי האדם הוא מספר 1.
שאלה: הבנתי את העיקרון. ובסיכום?
תשובה: להיזהר מסנדרום במבי, אהדה ואמפטיה עודפת לבעלי חיים, מה שבעצמם אין להם, וכל זה דמיון. מבחינה מוסרית, מותר לאכול בעלי חיים, אך להיזהר בצער בעלי חיים. ועיין באריכות במאמר הנ"ל של רבנו הרב צבי יהודה. וכמובן להקפיד על כשרות ובריאות.
























233. תוכחה למי שמתדרדר 
שאלה: האם צריך להוכיח את מי שבריאותו התדרדרה בעקבות התדרדרותו הרוחנית?
תשובה: צריך לחלק את הנושא לשני חלקים.
קודם כל, אין לנו שום הוכחה שמצבו הגופני התדרדר בגלל מצבו הרוחני. הרי אנחנו רואים שלא כך המצב על פני כל הארץ. אנו רואים שיש אנשים עם התדרדרות רוחנית מוסרית שנשארים בריאים. וכן, אנחנו רואים את ההיפך, אנשים צדיקים, גדולים, שהם חולים מאוד, ואפילו מתים. ההנחה הזאת, שכל מי שחוטא נענש מיד, היא לא הנחה נכונה. חכמים כבר אמרו שיש צדיק ורע לו ורשע וטוב לו (ברכות ז, א). אמנם ודאי שד' מעניש על חטאים, אך הענשה מריבונו של עולם היא לא הענשה מיידית. ממילא מי שיש לו שכל לא יקבל ממך תוכחה אם תקשר בין מצב בריאותו להתדרדרות הרוחנית שלו.
לגופו של עניין, בודאי שיש להוכיח על כל התדרדרות רוחנית, בלי קשר להתדרדרות גופנית. אבל, כמו בכל המצוות, כדי לקיים את המצווה צריך לדעת איך לקיים אותה. כמו שאדם שרוצה להניח תפילין צריך קודם לדעת מה הן תפילין, ואם סתם ייקח קרטונים ויניח אותם, בודאי שלא קיים את המצווה. כך כדי לקיים מצוות תוכחה אדם צריך לדעת איך להוכיח.
ובאמת, לגבי מצוות תוכחה, תמהו חכמים בגמרא ערכין (טז, ב), האם יש בדור שלנו מי שיודע להוכיח? ואחר כך תמהו, האם יש בדור שלנו מי שיכול לקבל תוכחה? כי אם אדם אומר לחברו: "תסיר קיסם מבין עיניך" חברו יחזור ויאמר לו :"תסיר קורה מבין עיניך". כלומר, אם אדם מוכיח את חברו, אולי למוכיח יש עבירות גדולות יותר מאשר לחברו המוכח. לכן לפני שמוכיחים אדם צריך לחשוב אם חברו יקבל ממנו תוכחה.
כדי להוכיח אדם, צריך להיות ידיד שלו וצריך לאהוב אותו. כשאדם אוהב אותי, אני מקשיב לו. אדם שלא אוהב אותי ואף פעם לא עזר לי ופתאום בא רק כדי לתת לי על הראש, אני לא מקשיב לו. אני אומר: "איפה היית כל השנים? למה לא עזרת לי מעולם?" ולכן ליבי לא מקשיב.
יתר על כן, אם האדם אותו רוצים להוכיח הוא לא דתי, זה לא דבר כל כך פשוט להוכיח אותו. אין איזו נוסחת פלא לקרב אדם שרחוק מן התורה. משה רבנו וכל הנביאים לא הכירו פטנט פלא איך להחזיר רחוקים בתשובה. אברהם אבינו אפילו לא ידע איך להחזיר בתשובה את ישמעאל. יצחק אבינו לא ידע איך להחזיר בתשובה את עשו, אעפ"י שאהב אותו. כך גם גדולי עולם אחרים: אלי הכהן, שמואל הנביא ודוד המלך לא ידעו להחזיר בתשובה את בניהם אעפ"י שאהבו אותם. זה לא אומר שאי אפשר להחזיר אנשים בתשובה, אבל זה בודאי לא יקרה על ידי שיחה חד פעמית. צריך לדבר איתם שוב ושוב ועוד ועוד.
אנשים מנוסים בארצות הברית הסבירו שכשרוצים לדבר עם הזולת על נושא עדין, צריך לבדוק אם הוא פתוח לשמוע. לכן הם קודם כל שואלים:
Do you want to talk about it? - האם אתה רוצה לדבר על זה?
אם האדם עונה: "לא", אז לא. אם הוא אומר: "כן", אז הוא פתח פתח להקשבה, ואפשר לדבר.
אז אם אתה רוצה להקדיש לאיש הזה את הזמן הדרוש – קודם כל תשאל אותו:
Do you want to talk about it?
ותראה מה הוא אומר.

















234. כמה חסד?
שאלה: כמה חסד יש לעשות לזולת? מאז שאני זוכר את עצמי, אני חש תשוקה גדולה לגמילות חסד, אבל זה בא על חשבוני, ועל חשבון אשתי וילדיי.

תשובה: אשריך. זו תשוקה קדושה ממרומי מרומים. התורה תחילתה חסד, אמצעיתה חסד וסופה חסד (תנחומא וירא ד). "עולם חסד ייבנה".
יחד עם זאת, אתה אומר בצדק שעניי עירך קודמים. ודאי חסד לאשתך קודם לחסד לכל אדם, וכן חסד לילדיך קודם.
אם כן הגדר של חסד הוא: לפי הצורך ולפי היכולת. ככל שזה חיוני לזולת, נתאמץ יותר. וככל שיש בידינו יכולת, נפעל יותר. כך נוצר איזון בין יכולת לבין צורך. ויש כמובן גם גורם אישי. אמנם אין זו הגדרה כמותית אלא איכותית, אך גם היא לעזר רב.
אך יש לזכור שיש חסד חינם, שאינו עולה מאומה לגומל אותו: חיוך. שמאי אומר: "הוי מקבל כל אדם בסבר פנים יפות" (אבות א). לחייך לחברו, זה חסד. "לבן שניים מחלב" (בראשית מט יב) - "טוב המלבין שיניים לחברו ממשקהו חלב" (כתובות קיא ב).
ובעצם יש חסד פנימי יותר, זה חסד שבלב. אם אתה אוהב מישהו באמת בתוכך, אז באופן טבעי הוא מרגיש זאת. יש אנשים שמחנכים לשנאת הרשעים, הם טועים טעות חמורה. עיין בסוף ספר אהבת חסד לבעל החפץ-חיים, במרגניתא טבא לרבי יונתן וולינער בשם המהר"ם לובלין - שאין שום היתר לשנוא.
יש שונאים כל מי שאינו חושב כמותם, כאילו הוא עם אחר או דת אחרת. לא זו דרך ד'. הרי כתבו הגדולים שבימינו כמעט אין דין אפיקורוס, אלא דין מקולקלים, דין אנוסים, אפילו ביחס למי שלמד תורה ונשר (עיין אגרות מרן הרב קוק לרב מילשטיין). לא שונאים ולא מקטרגים אלא מוסיפים אהבה ואמונה. זה הכלל, אם אתה אוהב בפנים, זה מקרין כלפי חוץ, ואהבה - שמש צדקה ומרפא בכנפיה.
גם באופן מעשי תוכל לארגן גמ"חים קטנים שאינם דורשים כסף והשקעה, כמו גמ"ח מוצצים, גמ"ח חוט מאריך, גמ"ח חלב תינוקות, גמ"ח יין לקידוש ולהבדלה, גמ"ח תרופות, גמ"ח טיטולים, וכן הלאה. אין ללעוג לכל אלה, אמנם קטנות הנה, אך למי שזקוק, זה חסד גדול.
כמובן, אדם פרטי לא יכול לנהל גמ"ח גדול, אך הוא יכול להיות שותף בגמ"ח גדול. הגמ"ח הכי גדול שבמדינה זו המדינה, שמקדישה תקציב ענק לרווחה וגם לחינוך, שחלק גדול ממנו הולך לעניים. ומי שמשלם מסים הוא שותף בגמ"ח הגדול הזה.
ויש גמ"ח ענק עוד יותר, זה הצבא. זה גמ"ח חיים, המציל נפשות. וכל המקיים נפש אחת מישראל כאילו מקיים עולם מלא (משנה סנהדרין ד ה). לכן כל חייל, כל סדיר וכל מילואים, הוא מלך מלכי הגמ"חים.

235. ארור טוקבק המכה בסתר
ש: כל יום יש עשרות אלפי טוקבקים. האם זו ברכה, בכך שהציבור הרחב משתתף בדיון חופשי?
ת: היה יכול להיות ככה, אבל למעשה אנשים רבים מנצלים את האנונימיות כדי להעליב ולפגוע, לרמות ולשקר. על זה כתוב בתורה: "ארור מכה רעהו בסתר". לא רק אסור, אלא גם ארור, ורש"י מסביר שהכוונה ללשון הרע. כך נוכל לומר: ארור טוקבק המכה בסתר (אגב, טוקבק היא מילה אנגלית, אך באנגלית יש לה מובן אחר. בעברית אומרים: תגובית).

ש: אולי כי זה ספונטני, ואז אדם לא חושב הרבה?
ת: א. גם כאשר אדם ספונטני, עליו לשמור על לשונו. בשביל זה נכתבו הספרים חפץ חיים ושמירת הלשון. הלומד חפץ חיים יודע מה מותר ומה אסור. והלומד שמירת הלשון יוצר בנפשו אי יכולת נפשית לדבר לשון הרע.

ש: ובינתיים מה יעשה אדם שלא למד ספרים אלה?
ת: הכי טוב שיימנע מלפרסם תגוביות. אין בזה הכרח. העולם לא יתמוטט אם ישתוק, ואם הוא סובר שיש הכרח, אז בינתיים יש כלל גדול על רגל אחת: מה שהנך שונא שיעשו לך, אל תעשה לאחרים. אך יש לדעת שלא כל תגובית היא ספונטנית...

ש: כיצד? היא מתכוננת מראש?
ת: כן. יש אנשים ששונאים אדם מסוים, או קבוצה מסויימת, או רעיון מסויים, ומנצלים כל הזדמנות ישירה או עקיפה, להוציא שם רע. יש גם סוכנויות טוקבקים בתשלום שמומחיות לקדם עניינים פוליטיים או אחרים בעזרת טוקבק.

ש: למה אין צנזורה?
ת: זה תלוי. יש "טוקבק בלתי מנוהל" המפרסם כל תגובית, יהיה תכנה מה שתהיה. כמובן זה פתח להרבה רשעות, הסתה לשנאה ואפילו לאלימות, ובודאי הוצאת דיבה ופגיעה בפרטיות. ויש "טוקבק מנוהל", שכל תגובית צריכה לקבל אישור של מנהל הטוקבק, והוא מסנן דברים מרושעים. כמובן, זה לא הרמטי.


ש: על כל פנים זה מצמצם את חופש הדיבור. מה להשיב לאלה שטוענים בעד חופש הדיבור?
ת: אין אידיאל עצמי של חופש הדיבור. יש אידיאל להיות טוב וישר, ותלוי אם חופש הדיבור משרת אידיאל זה או מקלקל. עיין אגרת כ למרן הרב קוק בנושא זה. האדם הוא "האדם המדבר" כמוזכר בכוזרי, יש לו מעלת "הדעת והדיבור" כמוזכר ברש"י. אך זה להט החרב המתהפכת. אפשר להשתמש לטובה או לרעה חלילה.

ש: אבל שוב, לטוקבק יש מעלה, שהוא מאפשר יצירתיות אצל כל אדם?
ת: שוב, יצירתיות היא ודאי טובה אבל לא יצריות. לא חרחור ריב ומדון. לא הפצת שקרים, לא גרימת צער. במילים פשוטות : לא רשעות!

ש: באמת, כיצד אפשר להסביר שיש כל כך הרבה רשעות באינטרנט. אנחנו סבלנו אלפיים שנה מאנטישמיות, מהאשמות שווא, מעלבונות ושקרים, ועתה אנו נכשלים בזה! זה נורא!
ת: יש שתי תשובות: א. מדובר במיעוט קטן. רוב האנשים אינם שולחים תגוביות או שולחים תגוביות עם תוכן הגון וסגנון הגון. אמנם האמת ניתנת להיאמר שהטוקבקים, יוצא שכרם בהפסדם. היה עדיף שלא יהיו כלל, בגלל שהן מעורבת ברשע. ב. יש ללמד זכות על אותם רשעי הטוקבק שיש להם הפרעה נפשית. כך טוענים פסיכולוגים, שאלו תופעות של נרקיסיזם – כלומר אדם מרוכז בעצמו באופן חולני, סדיזם – כלומר הנאה לצער את הזולת. באופן כללי, אלו אנשים קטנים ושפלים, שבחיי יום יום אף אחד אינו מקשיב להם ואינו מתענין בהם, אז בטוקבק הם מוצאים קהל נרחב למשוך תשומת לב ולהיות פתאום חשובים.

ש: אז מה לעשות כנגד מחלה זו? להגיב בתוקף?
ת: לא. זה בדיוק מה שהם מחפשים: התייחסות, ואז הם מגיבים הלאה. לכן הכי טוב הוא להתעלם לחלוטין כאילו אינם קיימים. זה דומה להנחיה שנמצאת בכמה רשתות: Please do not feed the troll – "אנא לא להאכיל את הטרול".

ש: מה זה טרול?
ת: מפלצת נורדית מתולוגית. זה כינוי לשיטות מרושעות לשלהב, לסכסך, ליצור אווירה כעורה, לעורר כעס, לפזר שקרים, להעליב. שוב מדובר באנשים קטנים ולא מעניינים, לכן הם מוצאים דרך זו של זריעת הרס כדי שישימו לב שהם קיימים. השיטה הטובה היא לא להתייחס, לא להגיב, מה שנקרא לא להאכיל את הטרול.

ש: מה גורם לאנשים לרשעות כזו של טרול?
ת: הוא שאמרנו: בעיה נפשית של חוסר יכולת הקשבה, הגיון, הבנה, חוסר יכולת של קשרים חברתיים ישרים בעולם המציאותי האמיתי, חוסר יכולת של תקשורת, של הבנה הדדית. אלא פרובוקציה במגמה להזיק. זה סוג של אלימות.

ש: גם תגוביות מרושעות נובעות מאלימות?
ת: כן. כבר מאז נרצח הבל על ידי קין, אנו יודעים שיש לאדם יצר חזק של אלימות והוא מתגלה בצורות שונות. הוא כולל עלבונות, התקפות לא לעניין נגד קבוצות אידיאולוגיות, דתיות, פוליטיות, חיפוש כוונות רעות. שיטה ידועה היא במקום לענות לגופו של עניין, לחפש פגמים אצל האומר, כשל לוגי שנקרא Argumentum Ad Hominem, לעג, בדיחות פוגעות, דיון עקר. על פי רוב אלה אותם נושאים שחוזרים על עצמם בלי סוף.

ש: ובסיכום?
ת: לפני שאדם כותב תגובית ילמד היטב חפץ חיים ושמירת הלשון. בינתיים יזכור את הכלל של מה ששנואי עליך אל תעשה לאחרים. ובאשר לאחרים הפסיכופטיים הסדיסטים, להתעלם כליל.
אלוהי נצור לשוני מרע ושפתי מדבר מרמה.











236. פיטורי עובדים
שאלה: 
מר אגוזי הוא עובד ישר להגון, אהוב על הכל, עם הכוונות הכי טובות בעולם. אבל הוא לא יוצלח, הוא מסתובב אנה ואנה, עם מכתבים בכיס עליהם לא ענה, לבטלן המקצועי הזה, יש אישה צדיקה וחמישה ילדים בבית הספר. יתכן שבמקום עבודה אחר הייתה בו תועלת, אך במקום העכשוי, הוא אינו מועיל במאומה, ומכביד על התקציב. הזמנים קשים, התחרות אכזרית, והכסף נדיר, ואי אפשר למעביד להרשות לעצמו טעויות, מצד שני, הוא הקדיש שנים רבות באות מקום עבודה מכל לבו, יש לו אישה וילדים. האם אין זו אכזריות לפטר אותו?
תשובה: מקום עבודה אינו גמ"ח.
כותב נורת'קופ פרקינסון NORTHCOTE PARKINSON , היסטוריון בריטי, שעל המנהל להתייצב לפניו ולומר:
- אדון אגוזי, מהיום כבר אינך שייך למקום העבודה שלנו. מלבד שקר אעשה, כל מה שאני יכול עבורך.
הוא יחוויר וידיו ירעדו, הוא יגמגם על עבודתו בעבר, על אשתו ועל ילדיו.
- אני מצטער, מר אגוזי, זו החלטה סופית.
אך זה לא הכל, עליו לחזור הביתה ולישון במנוחה בהרגשה שזה דבר טוב.
















חלק ב
















237. התנצלות המחבר על חלק ב
שאלה, דילמה אסטטית, האם להוסיף חלק ב', כאשר יש בו חזרות על חלק א?
תשובה, הדילמה האסטטית גם קיימת לגבי חלק א: פרקים קצרים ופרקים ארוכים, פרקים עם מקורות ופרקים בלי מקורות, נושאים פשוטים ונושאים מורכבים, העדר סדר לוגי, אלא פרק אחר פרק ככל הבא ליד. הסיבה לכך היא שאני הדל לא התיישבתי בשקט ובשלווה במשך חודשים כדי לכתוב ספר זה, אלא במשך שנים, כל פעם שהזדמנה לי ממקורות שונים דילמה, ניתחתי כפי כוחי.
אך אין בזה נזק, שהרי מטרת הדילמה אינה למסור מידע, אלא לעורר את הקורא לחשוב. משל למה הדבר דומה, למעלה בקודש? לגמרא, שהיא השתלשלות עניינים מאחד לשני, כדי לבנות אצל הלומד שכל קדוש של תורה, אבל באמת הכל שיטה אחת, אחדות אחת.
וכך למטה, למטה בחיבור דל זה, המטרה היא להרגילנו לנתח דילמות, אך שיטה אחת חורזת את כל החיבור, הן לגבי שיטת הבירור והן לגבי תוכן ההכרעות. ולכן אין תימה, שאחרי שהחיבור הסתיים, הופיעו עוד שאלות רבות ותשובות רבות, ובודאי תהיינה לברכה לקורא.













238. כיצד פותרים דילמה
שאלה: באלו כלים מחשביים ניתן לפתור דילמה? שכל, רגש, אינטואיציה, דמיון? ולמעלה בקודש, דבר ד' בתורה שבכתב, שבעל פה?
תשובה: רבינו הגדול הרמב"ם כתב, שמקורות הדעת הם שלושה: השכל, החושים, הנבואה, ואין סתירה ביניהם (איגרת הרמב"ם, הוצאת הרב שילת תע"ט), אך מה לעשות אם יש סתירה ביניהם? אם יש סתירה בין השכל לחושים, ודאי העובדות קודמות, כדברי רבותינו שאי אפשר להכחיש את המוחש. כמובן, אחרי בדיקה מעמיקה שהחושים מוסרים אמת, ואינם תעתועי שווא. 
אכן, דרך ארץ קדמה לתורה, כלומר, הבינה הטבעית והמוסר הטבעי (אורות התורה יב).
הרבה פעמים אנו מוצאים בגמרא: למה לי קרא? סברה היא! למה לי פסוק, הרי זה דבר הגיוני, וגם התורה עצמה, סומכת במקומות רבים על הבינה הטבעית והמוסר הטבעי, ולכן נמנעת מלהודיענו דברים שאפשר להגיע אליהם בצינורות אלו, הכל תלוי בשאלה: האם התורה ניתנה לאנשים טיפשים ובלתי מוסריים, שהכרחי לפרט להם את הכל, או לאנשים חכמים ומוסריים, שיהיה זה עלבון ליידע אותם בדברים מובנים מאליהם.
אך מאידך גיסא, יש תמיד לזכור שהאדם עלול לטעות, זה הטבע האנושי לטעות לפעמים, ERRARE HUMANSIM EST. לכן אף דרך הארץ חייב להיבדק בצורה חמורה על ידי התורה.
באשר לכלים המחשביים הנמצאים בידי המין האנושי הכללי, הרי הם שנים: האינטואיציה המוסרית וההיגיון המוסרי. אך שוב חוזרת השאלה. כיצד נדע שהאינטואיציות המוסריות שלנו נכונות? בזאת נדון בדוגמאות המפורטות של דילמות.
וכיצד נדע מהו ההיגיון המוסרי הנכון? יש בזה שלוש תיאוריות ראשיות בעולם, מאז הזמן העתיק ועד היום, וכמובן, כמו בכל דבר כמה תת - תיאוריות וכן נקודות חפיפה בין התיאוריות.
א. לדיאונטולוגיה, אשר נציגה הראשי הוא הפילוסוף עמנואל קאנט, יש ערכים מוחלטים, שבשום אופן אין להפר אותם. זה האימפרטיב הקטגורי, הצו המוחלט. למשל לעולם אסור לשקר, תהיינה התוצאות מה שתהיינה, אפילו החמורות ביותר.
ב. התוצאתנות. COWSEQUENTIRALISM. מה שחשוב מבחינה מוסרית אינו לציית באורח עיוור לכללים מסוימים, אלא לשקול מה יהיה הכי טוב והכי פחות רע להכי הרבה אנשים בעולם.
כמובן, נשאר להגדיר מהו טוב, תת - הזרם הכי מפורסם בין התוצאתנים הוא התועלתניות UTILITARISM, כלומר, הטוב הוא ההנאה, הרע הוא הכאב.
אבל אפשר להיות תוצאתני בלי להיות תועלתני ולהגדיר את הטוב, כחסד, יושר, קרבת ד' וכדומה.
ג.  הזרם השלישי חדש-ישן הוא של אריסטו. מטרת האתיקה שלו היא השלימות האישית של מידות טובות. ביוונית אָרֶטֶה ARETEW, והוא חזר לאופנה לפני כ-70 שנה על ידי גרטרוד אליזבט, מרגרט אנסקומב ANSCONBE, הדברים מוזכרים בספר שמונה פרקים לרמב"ם בארבעת הפרקים הראשונים, שם מדובר על מוסר התנהגותי, לעומת ארבעה פרקים אחרונים שמבארים את המוסר ההתכוונותי, כלומר מתוך אמונה בד' ולשם עבודת ד'.
בכל אחת משלושת האסכולות, יש חלק אחד של האמת, לכן יש לבנות בנין שלם מורכב מכולן. אך גם כולן יחד, אינן אלא חלק מן האמת, והן צריכות לקבל השלמה ואישור על ידי האמת האלוקית העליונה, שמלפני העולם, ואחרי העולם, ומעל העולם, ובתוך העולם.














239. עובד במשרד האוצר של הגויים

שאלה: האם מותר ליהודי לעבוד במשרד האוצר במדינה זרה, כי אולי ימצא יהודי, פשע בדו"ח של יהודי אחר וזה ייענש יותר ממה שהיה נענש על פי דין תורה, ואז יש לו דין מוסר?

תשובה: השיב הרב משה פיינשטיין שמותר. 
א. אם הוא לא יעבוד בזה, מישהו אחר יעבוד, והוא יגלה את הפשיעה, ויוצא שלא הוא הגורם לזה.
ב. רובא דרובא של העבודה אינו למצוא פשיעות.
ג. אם ימצא, אז הוא כבר אנוס וחייב לדווח.
ד. (שו"ת אגרות משה חו"מ א צב. ב"ק קיז א. רמב"ם הלכות חובל ומזיק ח א-ב. השגות הראב"ד שם. שו"ע חו"מ שפח ד.


240. דיין שקיבל טובת הנאה

שאלה: מעשה ברבי יצחק אלפסי, הרי"ף שנהנה ממרחץ חם של אדם אחד, וגם כיוון שהריף היה חולה, אותו אדם טיפל בו בנאמנות עד שהבריא. עתה אותו אדם פשט את הרגל והוכרח למכור את אותו בית מרחץ, האם מותר לרי"ף לדון, שמא יטה לרעתו, ואין בכל הכרת טובה? או אולי להיפך שמא יטה לטובתו שלא כדין?

תשובה: הרי"ף נמנע, תלמידו רבי יוסף אבן מיגאש הסביר שזה בגלל שני הנימוקים.
א. דיין פסול לדון אוהבו או שנאו (כתובות קה ב).
ב. בור ששתית ממנו, אל תזרוק בו אבן (בבא קמא צב ב) (שו"ת ר"י מגאש רב).
אבל הרב משה פיינשטיין חולק על הנימוק השני, שהרי אינו עושה לו בזה שום רעה, אדרבא מציל אותו מגזל, כפי שאמרו חז"ל שמי שחויב בבית דין, ילך משם כשהוא שר (סנהדרין ז א) כי הצילו אותו מגזל (שו"ת אגרות משה חו"מ א ד).









241. זכות בחירה לכולם

שאלה: בקהילה יהודית אחת בגולה, בה כולם משלמים מס לקהילה, העשירים הציעו שרק להם תהיה זכות בחירה, שהרי להחלטות השונות יש השלכה ממונית, ורוב הכסף בה מהם לכן לכאורה יש להם זכות בחירה בלעדית ולא לעניים, וכן רק לתלמידי חכמים ולא לעמי הארץ. כלומר, שלטון העשירים, אוליגרכיה, ושלטון החכמים אריסטוקרטיה.

תשובה: ר' מנחם מנדל קרוכמל, משיב שלא כן הוא. שהרי על כל הקרבנות, בין יקרים בין פשוטים, נאמר בתורה ריח ניחוח, ומכאן למדו חז"ל: אחד המרבה ואחד הממעיט, ובלבד שיכוון את דעתו לשמים. (משנה מנחות יג יא).
זאת ועוד, יש אף מעלת יתר במנחת עני, שנאמר עליה נפש: "מעלה אני עליו כאילו הקריב את נפשו" (מנחות קד ב. מובא ברש"י ויקרא ב א).
הרי שיש מעלה לכאן ולכאן, נדבת העשיר כי היא מרובה, ונדבת העני, כי היא קשה עליו. "משל לאדם שמבקשים ממנו כלי גדול ויש לו, דומה עליו ככלי קטן, קטן ואין לו, דומה עליו ככלי גדול" (ברכות לג ב).
אמנם הרא"ש פסק: "כל דבר שגובין לפי הממון, הולכים אחרי רוב הממון". ולא יתכן שרוב הנפשות שנותנים מיעוט מס, יגזרו חרם (תשלום על הקהילה) על העשירים כפי דעתם (שו"ת הרא"ש כלל ז סימן ג).
וכן בשולחן ערוך: "כל מה שגובין כפי הממון הולכים אחר רוב הממון", והעשירים, שלהם מיעוט נפשות הם חשובים רוב לעניין זה. (שו"ע חו"מ קסג ג הגה).
אבל הסמ"ע הסביר, שכשם שהעניים אינם יכולים לגזור על העשירים, כך העשירים אינם יכולים לגזור על העניים, אלא הם חשובים מחצה על המחצה (שם ס"ק יג). כלומר, לעשירים מחצית הקולות ולעניים מחצית הקולות.
הם שני סוגי רוב, רוב נפשות ורוב ממון, רוב מניין ורוב בניין. ויש צורך בשניהם, ועליהם להגיע להסכמה בדרך שלום.
והוא הדין שאין לדחות את עמי הארץ, כמו שאמרו חכמים שעכשיו מקבלים עדותו של עם הארץ, משום איבה, ולא יבנו במה לעצמם, (חגיגה כב א), ויהיו פורשים מן הציבור ומתוך כך ירבו מחלוקות בישראל, כלומר יפרשו מן הקהילה, ויקימו קהילה לעצמם (שו"ת צמח צדק סי' ב).
 







242. תרומת כליה

שאלה: האם מותר לאדם לתרום כליה, כאשר בכך הוא בעצמו מסתכן? הרי נאמר חייך קודמים לחיי חברך?
תשובה
1. בתלמוד הירושלמי מסופר שרב אחד נתפס על ידי אנשים והיה בסכנת נפשות. אמר ריש לקיש שילך להצילו: או שאני אהרוג או שאני נהרג, בסוף הצילו (ב"י חו"מ תפו), והטעם לכך הוא שאמנם חייך קודמים לחיי חברך, אבל ודאי חיי חברך קודמים לספק חייך (ב"י שם). וכן פסקו עוד פוסקים רבים. וכן רבנו הרב צבי יהודה במאמרו למצוות הארץ, לגבי חובת התגייסות לצה"ל (לנתיבות ישראל חלק א).
2. אמנם הרמב"ם, רי"ף, ראש, לא הביאו ירושלמי זה, משמע שהם חולקים. וכן רבינו יונה חולק (איסור והיתר נט לח). וכן הרדב"ז פוסק שאסור לו להסתכן, כי ספק שלו קודם לודאי של חברו (שו"ת רדב"ז ג תרפח). וכן פסקו עוד פוסקים רבים, ולפי זה, אסור לתרום כליה.
3. אלא שהרדב"ז עצמו כאשר יש קצת ספק סכנה, שהרי נאמר בתורה "אל תעמוד על דם רעך" (ויקרא יט טז), שאם רואה חברו טובע בנהר או ליסטים באים עליו או חיה רעה, חייב להצילו, והרי יש בזה קצת ספק סכנה (לשונות הרמב"ם ב ריח).
4. והרי בימנו, התורם כליה נכנס לסיכון אפסי, לכן מותר לתרום ומצווה לתרום (שו"ת יחוה דעת ב פד).








243. קדימות בהצלת נפשות
שאלה: לאדם בספק סכנה יש תרופה שתרפא אותו, האם הוא יכול לתת אותה לחברו שנמצא בודאי סכנה?

תשובה: עיין שאלה קודמת לפי הירושלמי, יכול, לפי הרדב"ז אינו יכול ויש להוסיף דברי מר"ן הרב קוק שהסתפק אם חייך קודמים לחיי חברך, הוא חובה או רשות (שו"ת משפט כהן סי' קמד) (ועיין שו"ת ציץ אליעזר ט כח).
שאלה: אדם שלישי, למי יתן את התרופה שנמצאת בידו, לספק סכנה או לודאי סכנה?
תשובה: למי שנמצא בודאי סכנה, כי בלעדיה הוא ודאי ימות, מה שאין כן הנמצא בספק סכנה, אולי גם ככה, יחיה. (שו"ת ציץ אליעזר שם)
שאלה: שני חולים בודאי סכנה, למי לתת?
תשובה: יתנו לשניהם, אף על פי שחצי כמות אינה מספיקה להציל, ויסמכו על רחמי שמים (שו"ת ציץ אליעזר שם), ויש לתמוה. 
והגריא"ה הרצוג פסק שיתנו לראשון שיגיע, שהרי חייב להצילו, ואחר כך, הוא כבר אנוס.

244. נשים שהתנצרו וחזרו
שאלה: בימות הביניים, בגזרות השמד, נשים יהודיות התנצרו מפחד המוות וכן חיו עם גויים. אחר כך בהזדמנות הראשונה, נמלטו וחזרו לבעליהן. האם הן מותרות להם, שהרי אישה שזינתה מרצונה עם גוי, אסורה בעלה?
תשובה: השיב הרא"ש:
א. אסור היה להן להמיר דתן, וחטא גדול היה בזה, ובשעת השמד צריך מסירות נפש אפילו על שרוך נעל (סנהדרין עב ב).
ב. על כל פנים הן מותרות לבעליהן, שהרי המציאות היא שלא חיו עם גויים מרצונן, כדי למצוא חן בעיניהם, אלא שלא יהרגו אותן. ועובדה שבהזדמנות הראשונה הן ברחו וחזרו לבעליהן (תיקוני הגהות מימוניות קושטנטינא, רמב"ם, הוצאת שבתי פרנקל, הלכות איסורי ביאה יח ב).

245. התינוקת פָאֶה    BABA FAE   
שאלה: בשנת 5744 נולדה באמריקה תינוקת STEPHANIE FAE BEAUCLAIR  עם מום חמור בליבה שלא הותיר לה סיכוי לחיות, הרופא השתיל לה לב של קוף בבון, אך הניתוח לא צלח והיא מתה אחרי שלוש שבועות, זאת הייתה הפעם הראשונה שהושתל לב לא אנושי, העניין עורר פולמוס כבד:
א. האם מותר להרוג בעל חיים בריא כדי להציל אדם עם סיכויים חלשים שזה יעזור לו?
ב. האם מותר לערוך ניסויים בבני אדם?
תשובה: 
א. באשר להמתת בעלי חיים, מותר, מפני שתי סיבות, א. אין איסור צער בעלי חיים, כאשר זה לצורך אמיתי של אדם. ב. אין איסור צער בעלי חיים כאשר זה תוך כדי המתה, ואכן אין הבדל בין מקרה זה לבין המתת בעלי חיים לצורך מזונו של האדם, ואדרבה זה מקרה שיש פיקוח נפש.
ב. באשר לניסוי בבני אדם, כאשר ממילא האדם ימות תוך זמן קצר, והניתוח יכול או להרוג אותו או לאפשר לו לחיות חיים ארוכים, מותר הדבר. שהרי מסכנים "חיי שעה" בשביל סיכוי של "חיי עולם".


246. טבעת ג'יג'ס THE RING OF GYGES 
שאלה: אפלטון מביא אגדה על אדם שמצא טבעת המאפשרת לו להיות בלתי נראה, והוא מנצל זאת כדי לפתות את המלכה, לרצות את המלך, ולקבל את השלטון. האם אדם שיש לו טבעת כזו, כלומר אפשר לבצע ככל העולה ברוחו בלי להיתפס ולהיענש, ולא מנצל זאת הינו צדיק או טיפש?

תשובה: תלוי אם יסוד המוסר הוא הפחד להיענש או ההכרה החברתית, לכן במקרה כזה עליו לנצל את אפשרויותיו, או שהמוסר הינו מוחלט, ואם כך, עליו להתגבר על יצרו. המוסר החילוני הוא שטחי לעומת המוסר האלוקי לכן עומד פחות מול התפרצות יצרים.


247. עליה לארץ וגירושים
שאלה: אדם הסתכסך עם הורי אשתו, ונשבע שימשיך לחיות איתה רק אם תוותר על תשלום כתובתה. העניין בא לפני בית הדין, שפסק שלא יוכל להכריח אותה לכך. אז מישהו הציע לבעל שרצונו לעלות לארץ, וכיוון שתסרב ייפטר מתשלום כתובה, כפי שנפסק (משנה כתובות יג יא. שו"ע אה"ע עה ד), גדולי הקהל הזעזעו וחששו שמעתה כל מי שישנא את אישתו וירצה להתגרש, יעליל עליה שהיא מסרבת לעלות לארץ ויוכל לגרשה בלי לשלם כתובה.
תשובה: הרמב"ם נשאל על כך, ותשבתו שדין זה תקף בשלושה תנאים: אותו אדם באמת רוצה לעלות לארץ, הוא מוחזק בכשרות, ולא הייתה שום מריבה בנו ובין אשתו אבל, אם חסר אחד מתנאים אלה, ברור שזו עלילה, ויש להחרים אותו, כי "צדק צדק תרדוף", ואין לדיין אלא מה שעניו רואות (סנהדרין ו ב ), "שבור זרוע רשע ורע" (תהילים י טו), "הצילו עשוק מיד עושקו" (ירמיה כא יב) (שו"ת הרמב"ם, מקיצי נרדמים, קפ).

248. מגורים בספרד
שאלה: האם מותר לגור בספרד אחרי הייסורים הנוראים שעשו לנו בגירוש? או שעבר זמן רב? וגם הרשעות אינה של הארץ אלא של האנשים?
תשובה: לפי הרב משולם ראטה, מותר, שהרי המבי"ט שהיה קרוב לאותה תקופה כותב: "כי אין שם יהודים באַרַגוֹן זה שבעים שנה, ואני בטוח שלא יאהל שם יהודי". (שו"ת המבי"ט א שז). סימן שאין איסור אלא רק נמנעו מעצמם (שו"ת קול מבשר ג יג). הרב אליעזר יהודה וולדנברג מוכיח מאותם דברי המבי"ט שיש איסור, והוא הסיבה שיהודים נמנעו מלגור שם. (ציץ אליעזר ה יז).

249. כניסה לגרמניה
שאלה: אחרי השואה הנוראה, האם יש לחכמים לגזור שלא להיכנס לגרמניה? (עיין שאלה לעיל מגורים בספרד).
תשובה: הרב משולם ראטה כותב שאין כח בידי חכמים לגזור: א. אחרי חתימת התלמוד אין סמכות בידי חכמים לגזור גזירות חדשות. ב. זוהי גזירה שאין רוב הציבור יכול לעמוד בה. יחד עם זה, הוא ממליץ לא להיכנס לגרמניה (שו"ת קול מבשר ג יג).


250. הצלת אדם או בהמה
שאלה: סירת הצלה נתפסה בעין הסערה, כאשר יש עליה ארבעה אנשים וכלב, אם לא יזרקו אחד לים, כולם יטבעו. את מי לזרוק? האם כלב הוא חפץ? (THE DOG IN THE LIFEBOAT). 
תשובה: ודאי את הכלב. אמנם אינו חפץ אבל, חיי אדם שווים יותר. 
שאלה: מה יהיה אם הם ארבעה נאצים שרצחו חפים מפשע רבים ולעומתם הכלב שהציל אנשים רבים ממות אכזרי אחרי רעידת אדמה?
תשובה: גם אדם רשע קודם לכלב צדיק. אבל השאלה היא האם בכלל יש להציל את הנאצים שבעצם חייבים מיתה.
שאלה: מה אם האנשים הם צמח, או זקנים סנייליים, חולי נפש, שנמחקה מהם צורת אנוש?
תשובה: אותו דין, מפני שיש להם נשמה אלוהית, צלם אלוקים.
שאלה: עבור מי שאינו מאמין שיש נשמה, אז אותם מקרי גבול אין דבר שמבדיל בינם ובין הבהמה, הגדרת אדם היא תודעת עצמו, כושר תכנון וחיזוי, דיון ובחירה חופשית, הרגשות כמו שמחה וכו', וכל זה לא קיים אצלם.
תשובה: 
         א. יש נשמה.
ב. גם אם אין באופן אישי, הם לקויים, אבל הם שייכים למין האנושי שמתנשא גבוה מהבהמה.
ג. אין רצף בין בהמה לאדם, תהום פעורה ביניהם. וכן הוא לגבי תינוקות שעתה נולדו, ואף אי אפשר לבצע הפלת עובר בלי הוראה רפואית אמהית או עוברית. חד משמעית. כי אצלם זה שונה, כי באופן פוטנציאלי, הם מסוגלים להיות מבוגרים רגילים. אם נבטל את התהום הפעורה, אז גם לא נוכל לאכול בעלי חיים או לאלף אותם לשרותנו.
אגב, בחשבון כולל, אם נפסיק להשתמש בבעלי חיים זה לא יהיה לטובתם, השוק יתמוטט והם יעלמו, שהרי האדם הוא שיוצר תנאי גידול לבעלי החיים המבוייתים.


251. ללכלך דגל
שאלה: האם מותר לנקות שירותים בעזרת דגל? האם יש קדושה לדגל? אם השירותים מלוכלכים ואין במה לנקותם, מה עדיף?
תשובה: אין קדושה עצמית לדגל. אבל אנשים מתייחסים אליו בכבוד ומזדהים איתו. עם מדינת ישראל שהיא מצווה. לכן, יש להתייחס אליו בכבוד.
252. כבוד האישה
שאלה: הפילוסוף קאנט טוען שאישה יותר נעלבת אם אומרים לה שהיא זקנה מאשר אם אומרים לה שהיא מכוערת. הוא ערך ניסוי על אחיותיו, האם צדק?
תשובה: עצם השאלה היא אכזריות נפשית.
253. ניסוי בכלא של סטנפורד STANFOR
שאלה: בשנת תשל"א התפרסמה מודעה בעיתון שמחפשים סטודנטים לניסוי חברתי תמורת תשלום, 18 גברים, שנבדקו שהם נורמטיביים, חולקו באופן אקראי, לשתי קבוצות של אסירים וסוהרים. האסירים הובלו עם כיסוי עיניים, והסוהרים קיבלו מדים, אלות ומשקפי שמש. בהדרגה הסוהרים הפכו ליותר אכזריים, הציקו לאסירים והתעללו בהם. האסירים הפכו למדוכאים ולחוצים נפשית.
המצב התדרדר ויצא מכלל שליטה. גם חמישים החוקרים נסחפו, מלבד חוקרת אחת, שדרשה להפסיק את הניסוי אחרי 6 ימים במקום שבועיים. האם מסקנת הניסוי היא שאנשים טובים הפכים להיות רעים, בגלל המסגרת בהן הם נתונים ובגלל מה שמצפים מהם?
תשובה: זאת הייתה מסקנת הניסוי. אך רבים ערערו על תקינותו ופקפקו במסקנות, היו גם סטודנטים שלא הפכו לסדיסטים (עיין ויקיפדיה בעברית ובאנגלית).
לעצם העניין, ודאי שיש באדם מרכיב של "חיית האדם", ה"נפש הבהמית", ועליו לעמוד על המשמר.




254. דילמת הקרונית
שאלה: דילמת הקרונית היא מאוד מפורסמת, יש עליה מיליונים של כניסות באינטרנט, עד כדי כך שהיא כמעט הפכה לענף של הפילוסופיה המוסרית. רכבת שהתקלקלו לה הבלמים דוהרת אל עבר חמישה אנשים שעובדים על הפסים ויהרגו. אך ניתן להטות למסלול אחר בו רק ימות אדם אחד שעובד שם. האם מותר?
תשובה: לפי הדאונטולוגים אסור. כי רצח הוא אסור, גם למטרה טובה. לפי התועלתניים, יש להסיט, כיוון שכך יהיה פחות רע ליותר אנשים. לפי ההלכה, אסור, כי אין מצילים רבים על ידי שהורגים אחד.
שאלה: דילמת האדם השמן, הוא נמצא על גשר הנמצא מעל פסי הרכבת ונשען על המעקה, אם נפיל אותו, זה יעצור את הקרונית. האם מותר?
תשובה: לכאורה אותה תשובה. אבל גם רוב הדיאונטולוגים סוברים שאין זה דומה, או בגלל איזו אינטואיציה מוסרית שאינם מצליחים להסביר, או בגלל ההבחנה הבאה: במקרה של שינוי המסלול, האיום ממילא קיים, אלא ממפנים אותו לאיפה שיזיק הכי פחות. מה שאין כן, לגבי האיש השמן, הוא אינו בתוך האיום, אלא יוצרים אותו. אך הסבר זה אינו ברור.
שאלה: איש מאוד שמן, ספלאולוב, חוקר מערות, נתקע בפתח היציאה הצר, כאשר ניסה לצאת, ואי אפשר לשחררו, כל שכל החוקרים האחרים בפנים ימותו. האפשרות היחידה היא לפוצץ את הפתח, אך כך הוא ימות.
תשובה: זה דומה לדילמה של האיש השמן, לדאונטולוגים אסור. לתועלתנים שנויות הדעות. אך יש הטוענים שזה שונה מהדילמה של האיש השמן, כי כאן הספלאולוב אשם במצב.
שאלה: מה יהיה אם האיש השמן על הגשר הוא שחיבל במעצורי הקרונית, ואשם בכל המצב?
תשובה: כאן יהיה יותר קל לתועלתנים להחליט להפיל אותו, כי אין סיבה לרחם עליו, והרי קנה המידה הוא שיהיה הכי טוב להכי הרבה אנשים. על פי ההלכה, אי אפשר לעשות זאת, שהרי הוא לא חייב מיתה, כיוון שלא הרג ישירות אלא בגרמא, וגם בימנו אין מיתות בית דין, וגם צריך עדים והתראה. אבל בית דין גדול יכול להחליט שיש להפילו מדין הוראה שעה.
שאלה: האם מותר לטייס שמטוסו עמד להתרסק באמצע העיר לשנות כיוון כדי שיתרסק במקום עם מעט אנשים?
תשובה: דומה לדילמה של הרכבת.
שאלה: מה יהיה אם לא מפילים את האיש השמן אלא פותחים דלת מתחת רגליו, כך שנפילתו היא עקיפה?
תשובה: אין הבדל.
שאלה: מה אם האדם הבודד הוא קרוב משפחה או חבר, הוא צעיר לעומת החמישה שם מבוגרים?
תשובה: אין הבדל.
שאלה: האם אפשר להפיל את האדם השמן כדי להציל מיליון אנשים?
תשובה: אין הבדל.
שאלה: ומה אם האדם על הפסים הוא פרופסור גדול לרפואה שמפתח תרופה שתציל מיליונים ולא רק חמישה מסכנים?
תשובה: אז התועלתנים יאמרו לא להסיט את הרכבת וייהרגו החמישה. אך לפי הדאונטולוגים ולפי ההלכה אין הבדל.

255. קדימה בהצלת נפשות
שאלה: אחרי פיגוע רצחני, אדם מסיע ברכבו שני פצועים קשה, לבית חולים, וכל דקה קריטית. פתאום הוא רואה שלצידי הכביש אדם מדמם למוות. אם יעצור כדי לקחת אותו, הוא יאבד זמן יקר ויסכן את הנושאים עמו. מה יעשה?
תשובה: גם לפי הדאונטולוגים גם לפי תועלניים, לא יעצור. לשנים, אין לו לסכן אדם א כדי להציל אדם ב. לראשונים אין לו לסכן כמה אנשים כדי להציל אדם אחד.
שאלה: הוא דוהר לבית החולים עם פצועיו הקשים, ופתאום הולך רגל חוצה את הכביש במקום שאסור לחצות, האם ידרוס אותו, או יפנה לשולי הכביש והרכב יצא מכלל שימוש או יקח זמן רב לחלץ אותו, ואותם פצועים עלולים למות?
תשובה: שאלה זו דומה לדילמת הקרונית. לדאונטולוגים, אסור להרוג אותו. אסור להרוג אדם אחד אפילו כדי להציל רבים, ואפילו אם הוא מתנהג בצורה לא זהירה. אין זה דומה לשאלה הקודמת, יש הבדל בין אי מתן עזרה לאדם בסכנה לבין רציחתו בידיים, וכן לאֶרטיסטים חסידי האֶרטה, תורת המידות הטובות של אריסטו, אדם רוצח גם במקרה כזה, הוא טיפוס מרושע, אבל לתועלתניים, לכאורה היה צריך להיות היתר לדרוס אדם אחד כדי להציל כמה, אבל רובם לא יסכימו עם זאת, כי הם מסכימים עם הדאונטולוגים.

256. חולה חסר מרפא
שאלה: האם מותר להרוג חולה חשוך מרפא שהוא מאוד סובל, האם אפשר למנוע ממנו טיפול?
תשובה: זה קצת דומה לדילמה הקודמת, ודאי אסור להרוג אותו, אבל אי מתן טיפול, הוא שונה, ויש מקום לדון, עיין לעיל.
257. השתלת איברים על ידי רצח
שאלה: בבית חולים, חמישה אנשים נמצאים בסכנת נפשות, אם לא יבצעו בהם השתלה, כל אחד איבר אחר, וכולם מאותו סוג דם. והנה הזדמן לרופא בחור צעיר ובריא, האם מותר להרוג אותו בצורה עדינה כדי לקחת איבריו להציל חמישה אנשים?
תשובה: דומה לדילמה של הקרונית, דאונטולוגים ודאי יאסרו. תועלתנים אמורים להתיר, אך בפועל רק מועטים מהם יאמרו כן, או בגלל איזו אינטואיציה או בגלל מרכיב דאונטולוגי בחשיבתם.
שאלה: ומה אם אותו אדם הוא רוצח אכזרי שברח מן הכלא?
תשובה: אין הבדל. אלא אם כן, בית המשפט שפט אותו למות.
שאלה: ומה אם חמישה אנשים אלה הם הורים וסבים של הרופא?
תשובה: אין הבדל.

258. ההמון הפרוע	
שאלה: שופט נמצא מול המון פרוע, הדורש נקמה ממי שרצח אחד מקהילתם, אם לא ייענש הרוצח, הם מאיימים לתקוף קהילה אחרת, שהם חושדים בה שהרוצח מסתתר שם. האם מותר לשופט למסור אדם חף מפשע כדי להציל האנשים של אותו רובע בעיר?
תשובה: דאונטולוג יאמר שלא. כי רצח לעולם הוא רצח, בכל מצב. התועלתני שאוסר להתיר רצח יטען, שאכן רצח אדם הוא דבר נורא, לכן רצח קהילה שלימה היא דבר הרבה יותר נורא. השיקול הוא מה יוסיף הכי הרבה טוב להכי הרבה אנשים ויציל הכי הרבה אנשים. אך הדאונטולוג יסביר שמהלך חשיבה זו בעצמו מושחת: כיצד אפשר להרוג אדם חף מפשע. וכן ברמב"ם אם אמרו לקבוצת אנשים: תנו לנו אחד ונהרוג אותו, ואם לא נהרוג את כולכם, אסור למסור לו (רמב"ם הלכות יסודי התורה פרק ה). ומרן הרב קוק מסביר שיש לכך שתי סיבות: 
א. אי אפשר לשקול נשמות, כל אדם הוא עולם מלא, כל אדם שוקל כמיליון מאנשים.
ב. בעניינים של חיים ומות, אין כלל מקום לשיקולים וסברות ואומדנים שונים (משפט כהן ס' קמד).
דילמה זאת דומה לדילמת הקרונית.
259. המטוס המתרסק
שאלה: מטוס עומד להתרסק. האם הטייס חייב להטות אותו לאזור הכי פחות מאוכלס של העיר?
תשובה: לפי התועלתניים, ודאי, כי תמיד יש לשקול את תועלת הרוב. אך גם הדאונטולוגים יסכימו, שהרי המטוס ממילא יתרסק, ועדיף למעט בנזק, ואין זה דומה לשליחת חף מפשע למות כמו בדילמה של ההמון הפרוע, וכאן כל העיר נמצאת עתה בסכנה, כלומר כאן יהיה לדאונטולוג שקול תוצאתני, נכון שאין להרוג אדם אחד כדי להציל רבים, אך עדיף להציל רבים מאשר להציל אחד.
260. הניצולים מטביעת כלי שיט
שאלה: כלי שיט טבע. חמישה אנשים מצאו מפלט באיזה סלע, ואחד בסלע אחר. כולם בלי מים ומזון, וימותו במהרה אם לא יושיטו להם עזרה במהרה. אדם שעבר שם עם סירה ואינו יכול להציל את כולם, אלא או את החמישה או את האחד, חייב להציל את החמישה?
תשובה: כן, עיין דילמה קודמת של המטוס.
שאלה: ואם הציל את היחיד ולא את החמישה, האם עבר על איסור לא תעמוד על דם רעך?
תשובה: לא. אמנם הוא לא פעל נכון, אך לא עבר על אי מתן עזרה לאדם בסכנה, שהרי הציל מישהו אחד ואינו יכול להציל את כולם. זה פחות חמור ממקרה המטוס, ששם הוא ומטוסו הורגים באופן אקטיבי וכאן זה פסיבי.

261. נשים וילדים תחילה
שאלה: בשנת 4752, אניה של הצי הבריטי בשם בירקנהד BIRKENHEAD התחילה לטבוע. היו על האניה כ 600 חיילים ובערך 26 ילדים ונשים, היו רק מעט סירות הצלה. רב החובל הכריז: כל אדם לעצמו, אבל קצין אחד, סגן אלוף, אלכסנדר סיטון SETON הורה: "נשים וילדים תחילה!" ,WOMEN AND CHILDREN FIRST, כאשר ראה שחיילים מתכוננים לשחות אל סירות ההצלה, שלף חרבו ופקד לתת לסירות להתרחק, כל הנשים והילדים ניצלו, מתוך החיילים ניצלו רק חלק מן החיילים. האם אותו קצין צדק? האם חיי נשים וילדים שווים יותר? האם אין כאן סוג של אבירות ריקה?
תשובה: אין הבדל, אך גברים יותר חזקים, ויותר יקל עליהם לשרוד.


262. רב החובל יורד מספינתו
שאלה: כאשר ספינה טובעת, רב החובל דואג קודם כל לשלומם של כל הנוסעים, ורק אחרי שכולם ירדו, אז הוא נוטש את הספינה או טובע אתה, האם זה מוצדק?
תשובה: כן, כי יש לו אחריות על הספינה ועל הנוסעים, אמנם אחרי שכולם ירדו, אין ענין שיישאר על הספינה ויטבע איתה כסמל של כבוד וגבורה.
שאלה: ומה יהיה עם מטוס?
תשובה: אותו דבר. כאשר מטוס צרפתי נחטף על ידי מחבלים – ואחר כך הנוסעים שוחררו במבצע יונתן - הם רצו לשחרר את הקברניט מישל בקוס MICHEL BACOS  אך הוא סירב ודאג לנוסעים לכל אורך הזמן.

263. בחירתה של סופי
שאלה: רומן של הסופר האמריקאי ויליאם סטיירון WILLIAM STYRON . סופי היהודיה מגיעה למחנה ההשמדה אושוויץ שם רופא סדיסט מכריח אותה לבחור איזה משני ילדיה יישלח לתאי הגזים ואיזה יישאר במחנה, ועליה להחליט מיד. מרוב לחץ, מול האיום שייקחו את שניהם, היא בוחרת בעד אחד מהם, כל חייה היא אכולה ייסורי מצפון. האם צדקה בהחלטתה?
תשובה: לא. כאשר שני אנשים נמצאים בסכנת מות, אין להקריב את האחד כדי להציל את השני, רמב"ם הלכות יסודי התורה פרק ה. על כל אין להאשימה, כיוון שעמדה מול דילמה בלתי פתירה. אכן באמריקה מכנים בחירה טרגית, בין שתי אפשרויות בלתי נסבלות בשם SOPHIE'S CHOICE.








264. עיקרון האפקט הכפול
שאלה: האם מותר לאדם לעשות מעשה, עם תוצאה כפולה, אחת טובה ואחת רעה?
תשובה: העניין הועלה על ידי תומאס אקווינס, והתברר מחדש על ידי אליזבט אנסקומב.
נכתבו ארבעה תנאים:
א. המעשה כשלעצמו הוא טוב או ניטראלי.
ב. התוצאה הטובה נובעת מן המעשה, ולא מהתוצאה הרעה.
ג. המעשה אינו מכוון גם לתוצאה הרעה, רק ידוע מראש שהיא תופיע.
ד. התוצאה הטובה צריכה להיות יותר מהתוצאה הרעה או לפחות שווה.
האם אפשר לקבל זאת?
תשובה: מעשה עם תוצאה כפולה, טובה ורעה, הוא מעשה רע, ואין הצד הטוב מכפר על הצד הרע, העניין קרוב למושג מצווה בעבירה, בו יש שלוש אפשרויות, כולן אסורות. 
א. יש לו גם מצוה וגם עבירה.
ב. אין לו מצוה רק עבירה.
ג. המצווה עצמה הופכת לעבירה.
שאלה: האם בלית ברירה מותר לרופא חתוך לאדם את רגלו כדי להציל את חייו, כאשר במעשהו יש תוצאה טובה ותוצאה רעה, וכן כל ניתוח דומה?
תשובה: ודאי, המעשה הוא טוב אך יש לו מחיר, הכרחי.
שאלה: האם מותר לצאת למלחמת הגנה להציל את העם, כאשר בצד השני נהרגים אנשים?
תשובה: גם זה מחיר הכרחי של המצווה, והצד שכנגד הוא אחראי.



265. חמורו של בורידן
שאלה: חמור נמצא במרחק שווה בין שתי חבילות מספוא, (או חבילת מספוא ודלי מים) בגלל שהמרחק שווה הוא אינו יכול להחליט, ומת מרעב. מה יעשה?
תשובה: המשל נמצא אצל הפילוסוף הצרפתי בורידן BURIDAN ומקורו אצל אריסטו. הנושא הפילוסופי הוא ניתוח חופש הרצון, אבל אין כאן דילמה אמיתית, אלא דילמה כוזבת, שתי האפשרויות שקולות, אפשר לעשות מה שרוצים.


266. דילמה כוזבת
שאלה: הורים מזהירים את ילדם: או שתתאמץ להיכנס לאוניברסיטה או שתהיה פועל ניקיון כל חייך, מה עדיף?
תשובה: זו דילמה כוזבת, כי יש גם פתרונות אחרים. גם נקראת שלילת השלישי, או רשימה חלקית או חשיבה בשחור – לבן.
שאלה: אתה בעד סגירת צ.ה.ל או הריגת כל הערבים? אתה רוצה להציע בעדי, או להנציח את ההבטלה?
תשובה: יש עוד אפשרויות.
שאלה: על מי חובה להכות אישה בעייתית, בעלה, אביה, או אחיה?
תשובה: דילמה כוזבת. מנין בכלל שיש להכותה.










267. ילדים רעבים
שאלה: אדם עובר על יד אגם ורואה ילד טובע, ואין אף אחד בסביבה. האם יקפוץ להצילו, על אף שהוא יקלקל את נעליו החדשות, חליפתו החדשה בהרצאה חשובה הגורלית לקידומו? (פטר סינגר PETER SINGER).
תשובה: ברור שכן, לכל הדעות.
שאלה: האם יש חובה להעביר מכספו לילדים שמתים מרעב בעולם, 30,000 ליום? מה זה שונה מהמקרה הקודם? כאן מתים וכאן מתים?
תשובה ראשונה: כך אנשים נוהגים.
דחיה: אין זו תשובה, איננו דנים במה שיש אלא במה שצריך להיות.
תשובה שניה: יש מניעה פסיכולוגית לתת חלק של כספו לאנשים שאינו מכיר במקום להנות ממנו בעצמו או לתת לקרוביו?
דחיה: גם את הילד הטובע הוא אינו מכיר, וגם בגללו הוא מפסיד כסף, ולא מדובר בסכומים גדולים גם סכומים קטנים מאוד יעזרו, כלל גדול בהלכות צדקה: חייך קודמים לחיי חברך, אבל מותרותיך אינם קודמים לחיי חברך.
תשובה שלישית: יש הרגשה אינטואיטיבית שזה לא אותו דבר.
דחיה: אין הבדל, אלא מבחינה פסיכולוגית, אדם יותר חש רחמים למה שקורה מול עיניו מאשר לדבר רחוק.
תשובה רביעית: הוא בודד מול הילד באגם, אבל ילדים רעבים יוכלו לקבל מאנשים אחרים.
דחיה: אם כולם ינהגו כן, שום כסף לא יגיע אליהם.
תשובה חמישית: הוא לא אשם בכך שיש עוני בעולם. 
דחיה: הוא גם לא אשם בכך שילד טובע באגם. אבל אין זה משחרר אותו מאחריות לעזור. לאדם יש אחריות לא רק חיובית שאסור להזיק, אבל גם שלילית, שאסור לא להציל.
מסקנה: אין הבדל. אבל לפי קנט אין אחריות שלילית, ודבריו לא מובנים, עיין דילמה הבאה.


268. שקר כדי להציל
שאלה: אדם מסתיר יהודי. נאצים מגיעים ושואלים אותו אם יש אצלו יהודי, האם מותר לו לשקר?
תשובה: לפי הפילוסוף קנט, לא. כי האיסור לשקר הוא חובה מוחלטת, בכל המצבים. אמנם יש גם חובה להציל אבל השקר הוא עבירה חיובית, אחריות חיובית, מה שאין כן אי ההצלה, שהוא ענין של אחריות שלילית, בכך שאינו מציל, ואדם אינו אחראי במה שאחרים עושים, ואי אפשר להאשימו על כך. דברים לא מובנים.
בודאי שמצווה לשקר. א. פיקוח נפש. ב. מותר לשקר גם לדברים פחות חמורים: שלום, אושפיזא (לא לגרות לאנשים לנצל את הזולת), מסכתא (ענווה) ופוריא (בושה).
269. מכונת התענוגים
שאלה: דילמה דימיונית של רוברט נוזיק, ROBERT NOZIK פילוסוף יהודי אמריקאי. המציאו מכונת תענוגות אליה אדם יכול להתחבר למכונה שמספקת לו את כל התענוגים וכל החוויות שהוא משתוקק אליהן, והוא הקובע את התכנית, האם כדאי?
תשובה: אם האדם הוא הדוניסט, רואה בהנאה את תוכן החיים, אז כדאי לו להתחבר. אם הוא אידיאליסט שמחפש לעשות את הטוב, לא ירצה להתחבר, כי שאיפתו היא להיות ישר וטוב כלפי ד' וכלפי הבריות. ניסויים מראים שרוב האנשים בוחרים שלא להתחבר למכונה, אולי בגלל שהם רוצים דברים ממש ולא רק לחשוב חוויה מלאכותית. אלי בגלל שהם רוצים להיות בן אדם, ולא רק חפץ המחובר למכונה, אולי בגלל שהם רוצים קשר אמיתי עם המציאות.
ניסויים מראים שרוב האנשים לא בוחרים להתחבר למכונה. סימן שבאופן כללי, המין האנושי אינו בעל השקפה נהנתנית? 
אלא שפילוסוף אחר, יושוע גרין , YOSHUA GREEN , הציע ניסוי הופכי: אנשים נשאלים אם הם מחוברים למכונת התענוגים, האם ירצו לחזור לחיים האמיתיים. גם כאן, רובם אמרו שלא. אם כן, מה שקובע אינו הדוניזם, אלא בשני המקרים, שמרנות, כלומר הטיה קוגנטיבית של הסטטוס קוו.
על פי האמת, האדם הינו גם אידיאליסט גם הדוניסט, גם עם יצר טוב וגם עם יצר הנאה. כמובן יש גם הנאות כשרות ואפילו קדושות.




270. דילמה קורנליאנית
שאלה: במחנה לֶה סִד LE CID של קורניי CORNEILLE, הוא מציג דילמה מוסרית. רודריג ושימן מאוהבים זה בזה, אלא עקב ויכוח, אביו של שימן, דון גומס, סטר לאביו של רודריג, דון דיאג. אז דין דואג, כדי להתנקם מן העלבון מזמין את דון גומס לדו-קרב. אלא שדון דיאג זקן מידי, לכן מבקש מבנו רודריג להחליפו. עכשיו הוא נמצא בפני דילמה קשה: אהבה או כבוד. אם יצא לדו-קרב, הוא יפסיד את האהבה של שימן, אם הוא יסרב, הוא יבזה את כבוד אביו ואת כבודו. הוא קרוע, עצוב ומסכן, לבסוף מחליט בעד כבוד אביו, האם צדק?
תשובה: הכל הבל הבלים וסתם רצח, ואין כאן שום דילמה מוסרית. וכן הוא דילמות קורנליאות אחרות.
271. טוב לו לאדם שנולד?
שאלה: אדם שהקדיש מאמצים רבים בחיים כדי לשרוד, עבר ייסורים קשים, נכשל במעשים רבים בלתי מוסריים, וגם אחוז פחד ממות, שאל אם החיים שלו שווים או עדיף היה שלא נברא?
תשובה: א. קודם כל, יש פה כשל לוגי, כי אם לא היה נולד, אז מי הוא האני ששואל את השאלה, אם כלל לא היה קיים. ב. כבר בית הלל ובי שמאי נחלקו: "הללו אומרים נוח לו לאדם שלא נברא משנברא, והללו אומרים נוח לו לאדם שנברא משלא נברא", (עירובין יג ב). לדעה שטוב לו שלא נברא, אז למה ד' ברא אותו? אמנם נאמר, "על כורחך אתה חי ועל כורחך אתה מת ועל כורחך אתה עתיד לתת דין וחשבון (אבות ד כט).
קודם כל יש להבין אם האדם לא היה נולד בכל זאת היה לו קיום בתור נשמה. לכן השאלה היא האם טוב לה לנשמה שירדה לגוף או עדיף היה לה להישאר במרומים, מצד אחד היא מרוויחה תורה מצוות ומעשים טובים, על ידי הבחירה החופשית. מצד שני, אצל רוב האנשים, זה לא מה שקורה, לכן הנשמה מפסידה.
וכבר כתבו התוספות: על אותה מחלוקת: "הכא מיירי (פה מדובר) בסתם בני אדם, אבל צדיק אשריו ואשרי דורו" (שם ד"ה נוח).
אך לבני אדם שנכשלו קשות בחטא או סבלו רבות, יש תקווה לאחריתם, אחרי המוות בעולם שכולו טוב.
אך ודאי יש לאדם בחירה חופשית אם להיות צדיק או רשע, וזה מה שהגמרא מסיימת "ועכשיו כשנברא, יפשפש במעשיו, ואיכא דאמרי ימשמש במעשיו", כלומר יברר היטב אם מעשיו טובים או לא, כדי שיוכל להיזהר מן הרע, ולטפס במעלות הטוב (עיין מסילת ישרים פרק ג).

272. ספורט אלים
שאלה: האם ספורט אלים כגון רוגבי RUGBY או אגרוף מותר? מצד אחד, אדם עלול להיפגע, ואף באופן חמור. מצד שני, אין זו אלימות שהרי יש הסכמה הדדית?
תשובה: אסור. אדם אינו רשאי לומר לחברו, הוי אלים כלפי. זו שחיתות מידות.

273. גן חיות – זה מוסרי?
שאלה: האם גן חיות הוא מוסרי? מצד אחד, הוא מספק הנאה לאדם, מצד שני הוא חומס מבעלי החיים את חופשם?
תשובה: אסור לגרום "צער בעלי חיים", אבל אם זה לצורך האדם, מותר. כגון: אכילה, חרישה, רכיבה. לצורך אספקת בגדים, ניסויים מדעיים, כלבי שמירה, בעל חיים שמשמש חברה לאדם בודד, או מסייע לטיפול בילדים עם קשיים נפשיים, או חיסול בעלי חיים מסוכנים או מזיקים.
גם אז למעט סבלם ככל האפשר. גם אין איסור צער בעלי חיים כאשר הוא מופיע תוך כדי הריגת בעל החיים.
אבל אין להשתמש בבעלי חיים לצרכים שאינם צרכי האדם, ולגרום להם סבל כגון: מלחמות תרנגולים, מלחמות שוורים, צייד או דייג לתענוג, קרקס, גידול חיית מחמד בשביל ההנאה וכדומה.
לכאורה, לפי זה, גן החיות יהיה מותר, אם מספקים להם תנאי גידול טובים ונוחים.
274. מאבק נגד מגיפה
שאלה: יש מגיפה המאיימת על חייהם של 600 אנשים, משרד הבריאות מציע שני טיפולים. הראשון יצילו 200 אנשים במקרה הגרוע, ואת כולם במקרה הטוב. בשני, 400 אנשים ימותו במקרה הגרוע, אף אחד לא ימות במקרה הטוב. מה עדיף? רוב האנשים מעדיפים את האפשרות השנייה הם צודקים?
תשובה: שתי האפשרויות זהות לחלוטין, אך מנוסחות באופן שונה. התופעה מוסברת על ידי התיאוריה של טברסקי וכהנמן על שנאת ההפסד: אדם מעדיף הימנעות מהפסדים מאשר עשיית רווחים.


275. הצלת אביו או אמו
שאלה: אביו ואמו טובעים בים, ואי אפשר להציל את שניהם את מי יציל?
תשובה: אין הכרעה יעשה כנטיית נפשו.
אמנם יש הלכה שאם שני ההורים מבקשים דבר מבנם, כגון להביא להם מרק, האב קודם, כי האם עצמה חייבת להכין מרק לאב. אך אין זה דומה לעניננו. באשר לדין שהאיש קודם לאישה בהצלה, עיין לעיל.
שאלה: ואם זה אשתו ואמו?
תשובה: כנ"ל, הפסוק "על כן יעזוב איש את אביו ואת אמו ודבק באשתו" לא שייך.
נפסק לגבי כמה הלכות שאשתו כגופו, שאז לכאורה כמו שהוא קודם, אז יתכן שגם בנדון שלנו אשתו קודמת, הטור מביא שאף על פי שאין פודים אישה יותר מכדי שווים, אבל אם זו אשתו יכול לפדותה ביותר מכדי דמיה (יו"ד רנב). ובכלל, הוא חייב לפדות את אשתו. וכן הבעל חייב ברפואת אשתו (שו"ע אה"ע סט ב. שם עט) לכן נראה שלאשתו יש עדיפות אך אין הדבר מוכרע. 

276. רופא מטריד
שאלה: בבית חולים, רופא מטריד שתי אחיות. הוא מומחה במקצועו והציל רבים, האם לפטר אותו?
תשובה: לפי התועלתניים, אין לפטר. כי הוא מביא תועלת ליותר אנשים מאלה שהוא מזיק. אך לפי הדיאונטולוגים ולפי ההלכה יש לפטרו, אנחנו חייבים לרפא אנשים אך לא בדרכים פסולות. אם מפטרים אותו ועקב זה נמנע מאתנו לעזור לחולים, אין זה על אחריותנו, כמובן, אם הוא מתחרט, חדל ומקבל על עצמו לא לעשות יותר, והוא מפייס את האחיות בפיו ובכסף, ויש הוראות לכך שלא יחזור על קיאו – אפשר להשאירו.
277. הפלה מלאכותית
שאלה: בדילמת הכנר (עיין לעיל) אדם מתעורר בבית חולים מחובר בדמו עם כנר בעל שם עולמי, והוא היחיד עם הדם המתאים לו, לכן חטפו אותו וחברו אותו. אם יתנתק, הכנר ימות. אם ישכב כך תשעה חודשים, הכנר יבריא. מותר לו להתנתק ולגרום למותו?
תשובה: מותר לו להתנתק. לא מרצונו הוא נכנס למצב זה, ואינו חייב להרוס תשעה חודשים של חייו, ולא הוא אחראי במה שיקרה לכנר.
שאלה: אם כך, יהיה מותר לאישה לבצע הפלה מלאכותית, שהמשך ההריון גורם לאם סבל במשך תשעה חודשים, וכן אחר כך הוא יהווה מעמסה כבדה.
תשובה: אין זה דומה. האם נכנסה להריון ברצונה, והיא צריכה לישא בתוצאות, ולא לקחת חיים מיצור קטן עם נשמה. אבל אם נאנסה, או ההריון מסוכן, זה שונה. וכן אם יוולד תינוק עם מום חמור או מוזר, זה שונה.



278. לשחק את האלוהים
שאלה: יש גבולות בביואתיקה, כגון הפלה מלאכותית, רצח מתוך רחמים, הנדסה גנטית להשבחת המין האנושי ועוד, הן נקראות שאין לשחק את האלוהים, PLAYING GOD . אלא יש להשאיר את הדברים על פי הטבע שבראו אלוהים, אבל כיצד נדע מה הוא רצון ד'. למשל הפלת תינוק בעל מום הוא רצון האלוהים או השארתו הוא רצון האלוהים?
תשובה: אכן, זו שאלה בלתי פתירה. אפשר להעזר במוסר הטבעי ובשכל הטבעי, אך אינם מספיקים לפתור את כל הבעיות, לכן ניתנה לנו תורה, אשר מאירה את הדרך, לדעת מה הטבע על פי ד'.
279. הגוף שהועתק
שאלה: נדמיין שהמציאו מכונה משוכללת המאפשרת להעתיק את איבריו של אדם, להרכיב מהם אדם אחר. עתה יש שני בני אדם זהים, המקור וההעתק. מי הוא האני האמיתי? 
תשובה: זה דומה לספינה של תזאוס. הספינה אינה אוסף של חלקים, אלא ישות אחת. חלק מתקלקל ונזרק, וחלק חדש ממלא מקומו, והספינה לעולם עומדת, ולא הספינה החדשה שהורכבה מכל החלקים שנזרקו.
קל וחומר שאדם הוא ישות אחת עצמית, הוא יכול לתרום איברים, הוא יכול לקבל שתלים, אך זה אותו אדם, איבר הולך ואיבר בא והאדם לעולם עומד.
280. הפגזת בונקר
שאלה: האם מותר להפגיז בונקר בו מתחבא המטה הכללי של צבא אכזרי הרוצח אלפים, אבל עקב זה גם יהרגו אזרחים חפים מפשע?
תשובה: לפי התועלתניים, כן, כי סך הכל, יהיה יותר נהנים עקב זה. לפי ההלכה גם כן. כאשר יש מלחמה, היא עם נגד עם, ולא יחידים נגד יחידים, לכן גם יחידים סובלים, ואם אין רצונם בכך, הם בני חורין לברוח מן המקום, כמו שאמר שאול אל הקיני: לכו סורו רדו מתוך העמלקי פן אוסיפך עמו (שמואל א יד ו), ועיין לעיל הדילמה של האפקט הכפול.






281. דילמת הקרונית 
שאלה: דילמת הקרונית, TROLLEY PROBLEM , כבר התבארה לעיל, אך יש מקום לכמה תוספות. 
רכבת אבדה בלמים ותדרוס חמישה אנשים, אך אפשר להסיט אותה לכיוון אחר בו תדרוס רק אדם אחד מה לעשות? זו דילמה קשה כי בכל אפשרות ימותו אנשים.
תשובה: על פי ההשקפה התועלתנית עדיף להרוג אדם אחד כדי שלא ימותו חמישה. אך דאונטולוגים יגידו שמה שימותו החמישה אין זו אחריותנו ולא אנו גרמנו, מה שאין כן האחד, אנו אחראים למותו. 
שאלה: לפי התועלתנים, מה יהיה אם חמישה זקנים לעומת צעיר אחד?
תשובה: יתכן שהאחד גובר, כי שנות החיים שנותרו לו הם יותר מסך שנות החיים של החמישה. 
גם הם כבר חיו את חייהם והוא לא זכה, וכן הזקנים כבר לא מועילים לחברה על פי רוב, לעומת הצעיר שאולי יהיה רופא ויציל אלפים, או מחנך ויחנך אלפי ילדים. מצד שני, איננו יודעים עתידות, ויתכן שזקן אחד היה חי יותר שנים מהצעיר, גם יתכן שהיה מועיל לחברה יותר מצעיר.
אבל, כאמור, עבור הדאונטולוגים, יש איסור לא תרצח, ואל תשתמש באדם א כמכשיר כדי להציל אדם ב, זה כלל אוניברסלי, צו מוחלט, אימפרטיב קטגורי. אם אינך עושה מאומה, אז תאמר שאינך אחראי עליה. אך לתוצאתנים, לא עצם המעשה קובע אלא התוצאות שלו. אך זהו דבר שקשה לשקול: 5 זקנים מול צעיר אחד, 5 אנשים רגילים מול גאון אחד, הכל מאוד סובייקטיבי וריגשי. כי מה תחליט, אם האחד הוא הבן שלך? במקרה כזה ההגיון התוצאתי לא יחזיק מעמד.
אכן, הפילוסוף יום באתיקה של הרגשות שלו, טוען שהחלטותינו מונחת על ידי רגשותינו. לשני אנשים שונים, יש סוגי הגיון שונים, בגלל ההיסטוריה שלהם, החינוך שלהם, התרבות בה הם חיים. האם תהיה העדפה של איש על אישה או אישה על איש? וכן יש השפעה של חברים, ומעמד, שותפים בעבודה, היררכיה, קבוצת השתייכות ועוד. יש מימד אישי ויש מימד חיצוני.
תשובה: החזון איש כבר התייחס לשאלה דומה, וכך כתב שם:
"ויש לעיין באחד רואה חץ הולך להרוג אנשים רבים ויכול להטותו לצד אחר וייהרג רק אחד שבצד אחר, ואלו שבצד זה יצולו, ואם לא יעשה כלום יהרגו הרבים והאחד יישאר בחיים, ואפשר דלא דמי למוסרים אחד להריגה, דהתם המסירה היא פעולה האכזרית של הריגת נפש ובפעולת זה ליכא הצלת אחרים בטבע של הפעולה אלא המקרה גרם עכשיו הצלה לאחרים גם הצלת האחרים קשור במה שמוסרין להריגה נפש מישראל, אבל הטיית החץ מצד זה לצד אחר היא בעיקרה פעולת הצלה, ואינה קשורה כלל בהריגת היחיד שבצד אחר, רק עכשיו במקרה נמצא בצד אחר נפש מישראל, ואחרי שבצד זה יהרגו נפשות רבות, ובזה אחד, אפשר דיש לנו להשתדל למעט אבדת ישראל בכל מאי דאפשר, והלא לולינוס ופפוס נהרגו בשביל להציל את ישראל כמש"כ רש"י תענית י"ח ב' ד"ה בלודקין, ואמרו שאין כל ברי' יכולה לעמוד במחיצתן, מיהו הכא גרע דהורג בידים, ולא מצינו אלא דמוסרין, אבל להרוג בידים – אפשר דאין הורגין. והא דהרגו שבע בן בכרי, דמורד במלכות היה. ומיהו צריך עיון בתוספות". (חזו"א סנהדרין סי' סט).
כלומר, יש הבדל בין חץ שבו עושה פעולת הצלה, ועקב זה נהרג אדם אחד, לבין מסירות שהיא פעולת הריגה, אלא שהיא גם מצילה. החילוק הזה אינו לגמרי ברור, גם הוא נשאר בצריך עיון.
הגרא"י וולדנברג פסק כי אין להקל בכך, ושב ועל תעשה עדיף (שו"ת ציץ אליעזר טו ע), וכן הגר"ש ישראלי ביחס לקריסת הבניין שהפעולה להצלת הרוב שנמצאים למעלה, תגרום להריגת הלכודים למטה (חוות בנימין ס' יח).

















282. הניסוי של מילגרם על ציות
שאלה: הפסיכולוג סטנלי מילגרם עשה ניסוי בפסיכולוגיה חברתית, כדי לבחון איך אדם מתפקד כאשר מקבל פקודות בניגוד לערכיו המוסריים, הוא פרסם מודעה שמחפשים אנשים שמוכנים לבוא תמורת תשלום, אך לא אמרו להם מה המטרה האמיתית של הניסוי אלא לבחון אם ענישה מועילה ללמידה. כולם נבדקו בקפידה שהם אנשים נורמליים. חלק קבלו תפקיד מורה וחלק תפקיד תלמיד. הסבירו למורה שנותנים לתלמיד תרגיל פשוט של זיכרון. אם הוא טועה, על המורה לתת לו מכת חשמל, ולהעלות את העוצמה אחרי כל טעות נוספת. בהתחלה ניתנה מכת חשמל חלשה למורה כדי שיחוש מה זה. למעשה התלמיד לא היה מתנדב אלא בעצמו חוקר, ולא היו מכות חשמל כלל, אך התלמיד שיחק כאילו הוא מקבל מכה, קופץ, וצועק בכל פעם המורה העלה ב 15 וולט. כאשר זה היגיע ל 150 וולט, התלמיד התחיל לזעוק כאילו מתוך כאב, אבל החוקר שניהל את הניסוי, אמר למורה בטון בטוח וסמכותי שימשיך ולא ידאג, וכן הלאה. כאשר המורה היה מאוד מוטרד, החוקר אמר שלא ידאג, הכל תקין, וכל האחריות עליו. שני שליש מהנחקרים הגיע עד הסף של 450 וולט, אך כולם הגיעו ל - 300 וולט.
מילגרם הסיק מכאן שאדם נכון לקבל גם פקודות אכזריות מאדם סמכותי, גם אם הוא גורם סבל רב, ובעזרת התרגלות הדרגתית של עוצמת הכאב שהוא גורם, הניסוי בוצע בשנת תשכא שנה אחרי משפט אייכמן, כדי להסביר את התנהגותם של הנאצים. וכן הפילוסופית חנה ארנט טענה שנאצים היו אנשים רגילים, לא רעים במיוחד, אך אישיותם עוצבה בהדרגה על ידי דמויות סמכותיות והם רק בצעו פקודות.
התנהלו וויכוחים רבים אם הניסוי עמד באמות המידה המדעיות והתוצאות אינן נכונות. וכן אם הוא היה מותאם לאתיקה של המקצוע. אך אין זה ענייננו, אלא האם אפשר לסלוח לאדם שנעשה אכזרי עקב מערכת סמכותית חזקה ומחוכמת?
תשובה: ודאי לא, לעולם יש לאדם בחירה חופשית, זה נכון שהאדם הינו שברירי קשה לבנות מידות טובות אך קל לאבדם, בספר מסילת ישרים יש פרקים על הדרך להשיג מידות טובות, ומה הם המפסידים של המידות הטובות וכיצד להיזהר מפניהם. אדם חייב לעמוד על המשמר, ודאי, גורמים סביבתיים משפיעים, כדברי הרמב"ם בהלכות דעות ריש פרק ד, לכן יש להתרחק מחברה רעה. אך אם בעל כורחו אדם נמצא בחברה זאת, תמיד הוא יכול לנצח אם רצונו בכך. יוסף בבית פוטיפר יוכיח. הניסוי מתאר מה שיש ולא מה שצריך להיות. הוא דיסקפטיבי ולא נורמטיבי. אכן התורה דומה לכלי זכוכית שקשה לעצב אך קל לשבור. התורה דומה לציפור דרור שקשה לתפוס אותה אך קל לו לברוח, תמיד ידענו שיש לאדם יצר טוב ויצר רע, במלחמה תמידית, והם שקולם זה לזה, כדי שתהיה בחירה חופשית. או בלשון ספר התניא: נפש אלוהית ונפש בהמית. וכמובן, מעליהם יש נשמה טהורה, אך בגלל הבחירה החופשית, היא פעמים רבות נחסמת.
אכן הניסוי מוכיח שתופעה כזו עלולה לקרות בקלות לכל אחד, ואסור לו להירדם בשמירה. ואכן מאות נבדקים כתבו למילגרם שהניסוי לימד אותם על החיים וכיצד להתנהג.
בסיכום,
א. גם אדם נורמטיבי עלול להפוך לאדם רע, בלי להיות מודע לכך.
ב. לכן יש לו אחריות להתרחק ממצבים כאלה.
ג. אם הוא נקלע בעל כורחו עליו להיות גיבור.

283. בול שלא הוחתם
שאלה: אדם קיבל מכתב עם בול שלא הוחתם על ידי הדואר האם מותר לו לעשות בו שימוש או שזה גזל?
תשובה: יש אומרים שאין זה גזל שהרי בשימוש הבא, הוא משלם כראוי עם בול תקין, ובאשר לשרות הקודם, שכחו לגבות ממנו כסף, לכן אין זה כסף אלא אבדה. אבל גם אבידה יש חובה להחזיר, לכן לשתי השיטות, אסור להשתמש.
שאלה: וגם אם זה במדינה זרה?
תשובה: אז יש הבדל, כי גזל גוי אסור (שו"ת חו"מ שמח ב. שנט א. ועיין באר הגולה שמח אות ה. שו"ת הרדב"ז מכת"י ס' קסח), אבל אבידת גוי מותרת (סנהדרין עו ב). לכן, יש הסתפקו (שו"ת פאת שדך ב קמט). אבל החזו"א כותב שהבול כבר נפסל, ולכו השימוש בו הוא כגזל (מעשה איש ח"ה).








284. עונש מוות
 
שאלה: בעקבות אירועים מזעזעים, ישנם שאומרים שצריך לחייב בעונש מוות. ע"פ ההלכה, האם מותר כיום לפסוק עונש מוות במדינת ישראל?
תשובה: ע"פ ההלכה אין בימינו עונש מוות, מכיוון שאין לנו סנהדרין. אמנם כתב השולחן ערוך (חושן משפט ב, א) בשם הרשב"א: "כל בית דין, אפילו אינם סמוכים בא"י, אם רואים שהעם פרוצים בעבירות (רמ"א: והוא צורך שעה), היו דנין בין מיתה בין ממון, בין כל דיני עונש, ואפילו אין בדבר עדות גמורה". כלומר, בתור הוראת שעה בית דין יכול להעניש עונש מוות. לאו דווקא בית הדין הגדול, אלא אפילו בית הדין הנמצא באותו איזור. הרשב"א אמר שהוא עצמו נחשב כבית הדין הגדול באיזורו. בארץ, הרבנות הראשית היא בית דין הגדול.
בשו"ת אגרות משה (חושן משפט ח"ב ס' סח), כתב הג"ר משה פיינשטיין לשר מדינת ניו יורק, שע"פ ההלכה ישנם גורמים רבים הנצרכים בכדי לדון דין מוות: סנהדרין, בית המקדש, דיינים בעלי סמיכה וכו'. לכן, לא דנו דיני נפשות אף במדינות שהיה בהן רשות ליהודים לדון בעצמם כדיני התורה. מ"מ, בכל הדורות כמעט שלא היו בנמצא רוצחים יהודים מפני חומר האיסור, ומפני מה שנתחנכנו ע"י התורה ועונשיה להבין את חומר האיסור, ולא מפני יראת העונש גרידא. 
ברם, הג"ר פיינשטיין כותב בסוף: "וכל זה הוא כשלא הופקר איסור הרציחה אלא שבשביל איזה תאוה גדולה או איזה מריבה על טענת ממון וכבוד עשה זה, אבל מי שהורג נפשות מחמת שהופקר אצלו איסור הרציחה והוא אכזרי ביותר, וכן כשנתרבו רוצחים ועושי רשעה היו דנין למיגדר מלתא למנוע מעשה רציחה שהוא הצלת המדינה".
בארץ, ישנם שלושה היכולים להעניש עונש מוות:
נביא - אין לנו היום.
בית דין גדול.
מדינת ישראל. 
כידוע, אייכמן נידון למוות בתור הוראת שעה.
אנו חוששים מאד מלהעניש בעונשי מוות, כי אם נוצרה טעות, לא ניתן לתקנה. אם טועים בדיני ממונות, אפשר להחזיר. אבל אי אפשר לתקן את מה שנעשה לאחר עונש מוות. גם בזמן הסנהדרין היו מפחדים מטעויות. כמו שכתוב במשנה מכות (א, י): "סנהדרין ההורגת אחד בשבוע נקראת חובלנית רבי אליעזר בן עזריה אומר: אחד לשבעים שנה. רבי טרפון ורבי עקיבא אומרים: אילו היינו בסנהדרין לא נהרג אדם מעולם" פחדו, כי אי אפשר לתקן. היו כמה מקרים במדינות שדנו אדם חף מפשע למוות.
אפילו אם הנאשם מודה, לא תמיד הוא עשה את העבירה. אנשים מודים מתוך לחץ או בגלל שהם לא בריאים בנפשם. כאשר מתחוללת שריפה, ישנם אנשים שמתקשרים למשטרה וטוענים שהם הציתו את האש, אע"פ שזה לא נכון. בארה"ב הרגו את המכשפות מסלם, ואחר כך השופט הודה שהוא טעה. לכן, באופן כללי לא נוהגים בפזיזות לפני שדנים אדם למוות.
הרמב"ם מבאר במורה נבוכים (ג, מא) שאי אפשר לשים שוטר בכל מטר מרובע על מנת לשמור על הציבור, לכן יש צורך להרתיע כדי לשמור על ביטחון האזרחים.
הוא מביא ארבעה קריטריונים לקביעת גודל העונש:
א. חומרת העבירה – ככל שהעבירה חמורה, כן יגדל העונש.
ב. תכיפות העבירה – ככל שהעבירה נפוצה יש צורך בעונש חמור יותר. אם היא נדירה – די בעונש קל.
ג. הכח המושך בעבירה – ככל שהעבירה מושכת את האדם מפני שיש לו חשק גדול לעשותה, או מפני שמופעל עליו לחץ גדול לעשותה – קיים צורך בעונש חמור, על מנת להרתיע.
ד. קלות העבירה – אם קל לבצע את העבירה מבלי להתפס, רק עונש קשה ומאיים יכול למנוע את הישנותה.
במקרה שלנו:
א. חומרת העבירה – יש.
ב. תכיפות העבירה – אין. נדיר מאוד שיש אירועים בסדר גודל כזה.
ג. הכח המושך שבעבירה – קיים, אך במעט אנשים.
ד. קלות העבירה – קשה לבצע דבר נוראי שכזה.
לכן, אין צורך להעניש את אותו רוצח נתעב באופן שירתיע אחרים. אעפ"י שזה מעשה מזעזע, בכל זאת אי אפשר לנהל מדינה ע"פ זעזוע, אלא ע"פ שכל ודעת.
אין צורך להתעסק כל הזמן בדברים כאלו כאילו אלו פני מדינת ישראל. לא צריך לשגע את דעת הקהל על דבר נדיר וחריג. ב"ה, המדינה טובה והיהודים שעלו לארץ מרוסיה גם הם טובים.
 
 
 285. האם מותר להחליף שבויים?
 
 א.       אין פודין שבויים יתר מכדי שוויים
 במשנה (גיטין ד ו) כתוב שאין פודין שבויים יתר מכדי שוויים. ודאי מצווה גדולה מאוד לפדות שבויים, כמסופר בגמרא (בבא בתרא ח א-ב) שהמלך שבור מלכא נתן כסף למצווה רבה והחליטו שהמצווה הרבה ביותר היא פדיון שבויים, כי יש שם רעב, חולי, סכנת מוות וכו' (ראה רמב"ם הלכות מתנות עניים ח י). בכל זאת תקנו לא לפדותם יתר מכדי שוויים ולא לשלם יתר על המידה. למה, הרי זו מצווה גדולה? מביאה הגמרא שתי סיבות: א. שלא תהיה גרירה. אם תשלם הרבה כסף, יחטפו עוד. כשאתה מתקן לזה, אתה מקלקל לאחרים העלולים להחטף. אמנם, ככלל, מצווה שלפנינו קודמת, אך זו תקנת רבותינו מפני תיקון העולם, שיש אחריות לא רק על אדם זה אלא על כל העולם. אין לתקן לזה אם זה מקלקל לעולם. ב. דוחקא דציבורא. הציבור יוציא כספים ובסוף יהיה דחוק ולא יהיו די כספים לצרכים אחרים לחיי היום יום (גיטין מה א). יש נפקא מינה, אם למשפחה מותר לפדות יתר מכדי שווים. תלוי בטעמים, אם זה דוחקא דציבור – מותר, אם זה לגרירה – אסור. על כל פנים, שני הנימוקים שייכים היום. א. גרירה. אם תשחרר מחבלים רבים תמורת שבוי אחד, אז המחבלים ימשיכו לרצוח ואם יפלו בשבי, יחטפו ילדה קטנה כדי לשחררם. יוצא שאתה מציל את זה ומסכן אחרים שייפגעו. ב. גם דוחקא דציבור, כי שחרור מחבלים ממלא את הארץ ברוצחים שיפגעו בצבור.
 
ב.       המהר"ם מרוטנברג
ידוע הסיפור על המהר"ם מרוטנברג (ים של שלמה, גיטין ד י), שרצה ללכת לעלות לארץ, נכלא בבית סוהר במגדל אייגזהם ותבעו כופר ענק. הקהל היה מוכן לשלם על פי התוספות שעבור תלמיד חכם כן משלמים הרבה. אכן רבי יהושע בן חנניא ביקר ברומא בבית סוהר, שמע תינוק ואמר: "מובטחני בן שמורה הוראה בישראל, העבודה! שאיני זז מכאן עד שאפדנו בכל ממון שפוסקים עליו" (גיטין נח א). איך כל ממון? אומרים התוספות, תלמיד חכם, זה מיוחד. אין זה דוחקא לציבור, זה טוב לציבור (גיטין מה, א ד"ה "דלא ליגרבו ולייתו"). אבל המהר"ם מרוטנברג אמר בענוותנותו, אם תשלמו עלי, מחר יחטפו את כל הרבנים, ויכלה הממון בכל הגולה אז מוטב שתאבד מעט חכמה היתרת ויצילו את כל חכמי ישראל. (שיטת רמב"ם ורי"פ שלא הביאו דין התוספות). הוא נשאר במגדל. התשב"ץ, רבי שמעון בן צדוק היה מבקר אותו ושואל אותו שאלות, וכן בעל ההגהות מימוניות. אכן, יש לעשות חשבון, לא רק לרגע אלא לטווח רחוק.
 
ג.        בזמן הזה – גדרי מלחמה
אך כל זה לא כל כך שייך בזמננו. הכל נכון, אך עתה יש נתון נוסף. בגלות, מה יכולנו לעשות? אבל עכשיו יש לנו מדינה, ומדינה לא עושה משא ומתן לשבויים. יש צבא ויוצאים למלחמה גם להציל אדם אחד. כשנשבה לוט, אברהם אבינו לא עשה משא ומתן, אלא גייס צבא, סיכן שלוש מאות ושמונה עשרה אנשים להציל אחד (בראשית יד יד). זה שייך לגדרי מלחמה. כאשר "וישב ממנו שבי", שבויה אחת מהערב רב, אז משה רבינו גייס את כל הצבא להצילה (במדבר כא א-ג). וכן דוד המלך להציל בני משפחתו בצקלג. מעשה שנחטף מטוס ועוכב בירדן זמן רב. היה שם גאון, הרב יצחק הוטנר בעל "פחד יצחק". הוא היה קרוב משפחה של רבנו הרב צבי יהודה וביקר אצלו. שאלו רבנו באיזו חברת תעופה הוא טס, ויעץ לו לטוס אל על, שמוגן. הוא טס בחברה אחרת והמטוס נחטף (ירחון עיטורי כהנים - גליון 176). יש שהציעו לעשות משא ומתן נפרד עם המחבלים לשחרור הרב יצחק הוטנר. פסק הגאון הרב יעקב קמינצקי מאמריקה שאין זה פדיון שבויים, אלא גדרי מלחמה, שאין נכנעים לטרור (בעקבי הצאן מהג"ר צבי שכטר עמ' רו-רח). וכן פסק הגר"מ פיינשטיין שאין להקדים הצלת הראש ישיבה להצלת שאר היהודים הנמצאים בשבי עמו (רשומי אהרן ח"ב עמ' ח). במלחמה מסתכנים רבים כדי להציל אחד. בדומה לזה יש נוהל "חניבעל" שאם חוטפים חייל יורים על החוטפים אע"פ שהחייל עלול להיהרג מזה. אלו גדרי מלחמה.
 פעם, עשו פעולה צבאית כדי לשחרר ילדים במעלות וזה לא עלה כל כך יפה, נהרגו עשרות ילדים, אבל ככה פועלים.
בחטיפת מטוס "סבנה", עשו משא ומתן רק למראית העין, שלחו טכנאיים לטפל במטוס והיו אלו חיילי צה"ל מחופשים והצליחו ב"ה.
גם לפני מבצע אנטבה, לא עשו משא ומתן. במלחמה כמו במלחמה.
גם האמריקאים לא עורכים משא ומתן אלא תוקפים. פעם היו שבויים אמריקאים באיראן, הביאו גדוד שלם, נכשלו ונהרגו חיילים אמריקאים רבים. אבל לא הצטערו, ככה צריך לנהוג.
חייל צריך לדעת שלא נפקיר אותו. אבל לא נחליף שבויים. עקרונית, כולם מסכימים בזאת גם בצה"ל, גם בממשלה. אבל מול לחץ, לצערנו, נכנעים. אך כאשר יראו האויבים שאנחנו לא נותנים כלום בשביל חטופים, יפסיקו לחטוף (ראה שו"ת שאילת שלמה מהדורה ראשונה ח"ד תשובה סו, ובס' מחיל אל חיל ח"א עמ' 301 -303).



 286. תרומת זרע לרווקה
ש. מה צריכה לעשות בחורה מבוגרת שלא התחתנה, והשעון הביולוגי מתקתק? האם לקבל תרומת זרע? 
ת. יש לפסול את האפשרות מכל וכל, אך לא בשל קשיים הלכתיים אשר ניתנים לפתרון, אלא מפני שזה לא מוסרי, וזה בעצמו איסור הלכתי מן היותר חמורים.
זו בעיה לא פתירה: זה לא מוסרי כלפי הילד. ילד צריך אבא ואמא. כך ברא הקדוש ברוך - הוא את עולמו. אנחנו יודעים שיש אלמנות, ויש גם גרושות - אבל זו באמת טרגדיה. אך בודאי אין לכתחילה. יש גם חד-הוריות שילדו מחוץ לנישואין, אך גם זה מצב נתון. אבל ילד צריך אבא ואמא אוהבים.
ומה לגבי מצוקתה של הרווקה המבוגרת? אנחנו מבינים שהבחורה רוצה להתחתן, וצמאה להעניק אהבה ליצור קטן וחמוד - אבל למה מראש לייצר ילד למשפחה חד - הורית? הוא יהיה מסכן, זה לפעמים גרוע מאב שמת, כי לילד יש לפחות דמות אב. כך גם בגירושין – האבא נמצא בעולם. אך לילד מתרום זרע - אין לו כלום. ילדים שנולדו מתרומת זרע מתעוררים לפעמים בלילה, ובוכים: אבא, אבא.
לפעמים אפשר להמליץ לרווקות מבוגרות לבצע הליך של הקפאת ביציות. זה אמנם עולה 25 אלף שקלים, וזה הרבה כסף, אך ילד שווה גם מיליון שקלים, ונקווה שהיא תתחתן.














287. הריגת מחבל
 
שאלה: כאשר צה"ל נכנס לג'נין כדי לטפל במחבלים, המחבלים הסתתרו מאחורי עוברי אורח. צה"ל סיכן חיילים כדי לא להרוג את אותם עוברי אורח. רב אחד אמר שזה לא צודק לסכן חיילים בגלל זה. מה הדין?
 תשובה:
צה"ל צודק וגם אותו רב גדול צודק.
הרב הגדול צודק בזה שאם אדם יורה עליי והוא מחזיק אדם אחר מותר לי להורגו.
כתב הגאון ר' שאול ישראלי בספר 'עמוד הימני' (סוף סי' טז') שלאדם שמשמש כמחסה יש דין רודף. אמנם לא ברצון, אבל דין רודף הוא אפילו כשהרודף לא רוצה להיות רודף. זה נקרא: "רודף שלא מדעת". אם אחד תופס מישהו כבן ערובה ויורה עלי, לבן ערובה הזה יש דין רודף שלא מדעת.
דוגמה מפורסמת של רודף שלא מדעת הוא תינוק במעי אמו המסכן את אמו. ההלכה היא שאם אי אפשר להציל את שניהם, מצילים את האם והורגים את העובר כי יש לו דין רודף (רמב"ם, הלכות רוצח ושמירת הנפש א, ט ע"פ הירושלמי).
הלכה זו היא לאו דווקא במלחמה, וקל וחומר שכך הדין במלחמה. במלחמה אנו נלחמים כנגד כולם. כתוב במכילתא: "טוב שבגויים הרוג". מקשים התוספות בעבודה זרה (כו, ב וכן בבית יוסף יו"ד קנח): איך יתכן ש"טוב שבגויים הרוג", הרי אסור להרוג גוי (סנהדרין נג) וקל וחומר שלא להרוג את הטוב שבגויים? מתרץ התוספות: מדובר במלחמה.  אמנם הגוי הזה נראה אדם טוב וחף מפשע אבל במלחמה אין חשבונות כאלה. אפילו גוי שנראה נחמד - הוא אויב והורגים אותו. מלחמה היא בין עם לעם. כמו שאומר שאול לקיני (שמואל א טו, ו): "לכו סרו רדו מתוך עמלקי פן אספך עמו". כלומר, אע"פ שאתה ידיד שלי אם אתה שם אני עלול לפגוע בך.
לכן מותר לפגוע באותם אזרחים גם לפי ההלכה הרגילה של דין רודף וגם לפי הלכות מלחמה.
אך גם צה"ל צודק, כי יש אמות מידה והסכמים בין לאומיים. צריך להקפיד על האמנות הבין לאומיות בגלל כמה סיבות: התחייבות, מוסריות, הדדיות ותועלת. עיין בספר 'מחיל אל חיל', יש פרק שלם על אמנות מלחמה ותקפם ההלכתי.
חלק מההסכמים הם טובים וחלק טיפשיים, אבל חתמנו ואם לא נכבד את ההסכמים אז גם אומות העולם לא יכבדו אותם. יש הדדיות - איך שאנחנו נתנהג, כך אחרים יתנהגו כלפינו. כאשר אנו מכבדים הסכמים אנו לא דואגים לאויב, אלא דואגים לעצמנו. צה"ל אינו יכול לפעול אחרת בגלל שיש הסכמי מלחמה בין-לאומיים, חתומים או לא חתומים. המכונים בלטינית: "jus in bello"- חוק תוך כדי מלחמה. אמנם אי אפשר להיכנע לכל התכתיבים של אומות העולם אבל גם אי אפשר לעבור לקיצוניות ההפוכה ולהתנהל כאילו אנחנו לבד בעולם.
אנחנו זקוקים לעזרה של אומות העולם. אין מדינה בעולם שיכולה להחזיק לבד. בן גוריון אמר שאנחנו לא יכולים לחיות לבד, אנו חייבים ידידים. כתוב "עם לבדד ישכון" (במדבר כג, ט), אבל הגויים לא מכירים את הפסוק הזה...
במלחמת יום הכיפורים נגמרה לנו התחמושת, היה מאוד לא נעים. אז האמריקאים עשו גשר אווירי והעבירו לנו תחמושת. אם לא היו מעבירים תחמושת, זה לא היה סוף המדינה, כי חימשנו שלושה עשרה טילים עם ראש חץ גרעיני. אבל את זה אי אפשר לעשות בסוד, הרוסים גילו זאת וקידמו לכאן ספינות עם טילים גרעיניים, גם זה לא נעים. האמריקאים הם אלו שאמרו לרוסים לעצור. אנחנו לא לבד. בינתיים עד שיבוא המשיח אנחנו תלויים.
יש אנשים שאומרים שבגלל שאנחנו תלויים באומות העולם, אי אפשר לומר הלל ביום העצמאות, כי אין עצמאות. זה הבל, זה לא קשור. אין מדינה בעולם שהיא "מדינה אוטרקית" - מדינה שלא תלויה באחרים. גם האמריקאים, הרוסים והאנגלים לא עושים דברים בלי להתחשב באחרים. גם הם לא לבד בעולם.
פעם סיפר לי הרב משה לוינגר, שהוא לא מהמפלגה של הפחדנים והחלשים, שכשחזר משה דיין שר החוץ מביקור באמריקה, הרב לוינגר ואחרים הביעו עליו ביקורת למה נכנע ללחץ האמריקאי. אמר לו רבנו הרב צבי יהודה: "ולא צריך להתחשב באמריקאים אף פעם?...". אלו דברי הרב לוינגר שהוא לא חשוד בפחדנות.
לכן אנחנו חייבים לקבל את העזרה של אומות אחרות. הם מוכרים לנו נשק. עם המטוסים שמכרו לנו אנחנו מצילים אלף אנשים.
אמנם בעיקרון אין לסכן את חיילנו בשביל שלא יפגעו עוברי אורח, אבל כמו שחכמים יכולים לדאוג לעתיד ולתקן תקנה, כגון ש"אין פודים את השבויים יתר על כדי דמיהן מפני תיקון העולם" (גיטין ד ו), כך הצבא - שהוא תיקון העולם, יכול לתקן תקנות. בצבא מסכנים אדם מתוך כל מיני חשבונות קצרים וארוכים, לא הכל מיידי. בצבא מסכנים עשרה אנשים להציל אדם אחד. לדוגמא - הכינו מבצע מלחמתי שלם כדי להציל את אלי כהן. זה חשבון ארוך טווח, חשבון מערכתי שדומה לתיקון העולם, כי זה המהות של הצבא.
הצבא הוא "אחד בשביל כולם, כולם בשביל אחד". אמר זאת אלכסנדר דיומא, ביחס לשלושת המוסקטרים שנאמנים זה לזה באש ובמים. אמנם זה לא פתגם מהגמרא, אבל הוא יפה מאוד.
אנחנו מסכנים מאה ומצילים מאה אלף. חשבונות של צה"ל, שהם חשבונות ארוכי טווח, הם לא כחשבונות האזרחיים. חייל אחד סיפר שתפקידו בצה"ל הוא לעבור מאחורי קווי האויב ולדווח מה קורה שם, אבל תוך רבע שעה עולים עליו. סיפרתי את הסיפור הזה ואז עמד קצין ואמר: "רבע שעה זה המון, לי יש דקה וחצי. אני בחיל ההנדסה, כשאני מפנה מוקשים יש לי דקה וחצי לחיות". ככה בנוי צבא, בצבא יש חשבונות אחרים.
אנו לא מדברים כאן על פי שיטת הגר"ש ישראלי האומר שבצבא אין איסור "לא תרצח" ע"פ דברי הנצי"ב שהאיסור להתאבד הוא בחיים האזרחיים, אבל בצבא הכל מופקר (עיין ספרו עמוד הימיני סי' טז). שיטה זו של הרב ישראלי היא חידוש גדול ולא פוסקים כמוהו.
הגרש"י זוין בבהתחלה ספרו "לאור ההלכה" מסביר שמה שעושים במלחמה הוא מדין פיקוח נפש, כולנו מודים שמלחמה זהו פיקוח נפש של הכלל ובשביל הכלל יש יחידים שמסתכנים. חייל אחד מסתכן ומקריב חייו משום חשבון כלל - ישראלי. ככה בנוי צבא. אמנם לפעמים המפקד מחפש מישהו שיתנדב לעשות משהו מסוכן, אבל מצד האמת המפקד יכול להכריח מישהו ללכת גם בלי שהתנדב, למרות שזה מסוכן. זוהי מהות הצבא.
אנחנו חייבים להיות מדינה מכובדת בעיני אומות העולם הצבועות, אין ברירה.
לא מזמן זרקו מהצבא את שלום אייזנר בגלל שהכה מפגין עם הרובה שלו. הוא בחור טוב וזרקו אותו מהצבא. מסכן, הרי כל מה שהוא עשה היה בסדר גמור. הוא אמר לי שהוא מאוכזב מהמפקדים שלו שלא גיבו אותו, עניתי לו: "תעזוב אותם, הם לא יכולים לפתוח את הפה, זה מסוכן למדינת ישראל". צריך לשרוד גם בעולם השקר הזה. שם זה עלמא דשקרא, זה רשות הרבים, שלא הכל כשר, גם בצה"ל לא הכל כשר.
אשרינו שאלה הבעיות שלנו, בשואה היו לנו בעיות יותר קשות.


 288. רמיית ביטוח לאומי
שאלה: אני עובדת סוציאלית, מלווה אמא חד הורית עם 4 ילדים ומבקרת אצלה כל שבוע. היא סובלת מחרדה ואינה מסוגלת לעבוד. אני משתדלת לשפר את הישגי הילדים בבית הספר ולשפר את האווירה בבית. היא הסבירה לי שנפרדה מבעלה, כי בדרך זו, היא מקבלת יותר כסף מביטוח לאומי. אך כל פעם שביקרתי אצלה, בעלה היה נמצא, אכן שמתי לב שבחדר מקלחת יש שש מברשות שיניים, הם הודו בפני שהם חיים באותו בית, רק לטובת משפחתם, רק הצהירו שלא, כדי לקבל יותר כסף, שגם היום בקושי מספיק, וגם יהיה קשה לה מאוד לטפל ב-4 ילדיה לבדה. האם עלי לשתוק לטובתה או לדווח?
תשובה: ודאי לדווח. זה גזל אמנם עצוב מאוד, אך מלבד שגזל אסור, הוא גם לא יביא ברכה.
 






















289. ילד, מתקשה בלימודים
שאלה: התלמידה חושבת: אני בכיתה ה' יש לי קשיי למידה, יש לי ציונים גרועים. יש לי הערכה עצמית נמוכה. אני מתייאשת בקלות, אני ביישנית. מצד שני, אין לי בעיות התנהגות.
המחנכת יזמה שיחה עם האם והבת:
- המחנכת: גברת, רציתי לדבר על קשיי ביתך בכיתה. היא אינה מדביקה את קצב הלימודים של שאר התלמידות.
- האם: ודאי יש לה קשיים. היא לא מצליחה בכלום, היא חסרת כל כשרון.
- המחנכת: גברת, התנהגות ביתך בכיתה היא מופתית. היא לעולם לא מפריעה לאחרות, היא רק זקוקה לעזרה בלימודים.
- האם: ביתי דומה לבעלי לשעבר, היא לא תצליח בשום דבר בחייה היא כשלון מהלך.
- המחנכת חושבת: על אף כל מאמצי להרגיע את האם, היא לא השתכנעה שביתה נורמלית והיא רק צריכה מתן תמיכה. ומוטיבציה, היא דברה בשנאה על ביתה, השפילה אותה, כלל לא מכבדת אותה. ולא הצלחתי להרגיעה.
- התלמידה חושבת: אוי, כל הפגישה הזאת נתנה לי הרגשה לא טובה.
למחרת נפגשתי עם התלמידה:
- חשבתי שוב על פגישתנו אתמול, אני חושבת שאת צריכה להיפגש עם הפסיכולוגית של בית הספר.
- התלמידה: לא רוצה! ובבקשה אל תדברי על זה עם אף אחד!
תשובה: חשבתי: זו בעיה. היא לא רוצה לדבר על הבעיה שלה עם אף אחד וגם לא רוצה שאני אדבר.
מה לעשות? לכבד את בקשתה ולשתוק, או לעשות משהו כדי לעזור לה. ואם אדבר זה ישבור את הקשר שלי איתה, תהיה לה טרוניה קשה עליי. אבל איני יכולה להשאיר אותה במצבה! זו חובתי המקצועית לדאוג לטובתה.
1. עלי ליזום פגישה נוספת, עלי להבין למה לאם יש יחס כזה לבת, לכן אני חייבת לדבר עם האם ועוד פעם עם הבת לחוד, עשיתי טעות שנפגשתי איתן יחד, עליי להיפגש עם האם לבד ורק אחרי שנגיע למסקנה, להזמין את הבת להצטרף.
2. אני גם חייבת לפעול אצל הילדה כדי להחזיר לה את הערכתה העצמית, כדי שתתפתח בצורה הרמונית. לכן לפני הכל, אני חייבת בעצמי להתנהג כלפיה בהערכה, בכבוד ובאהבה.
3. עליי להשתמש בכל יכולותיי כדי לעזור לה. אבל אסור לי לעסוק בעניינים בהם אין לי הכשרה מקצועית וממיומנות מקצועית. איני פסיכולוגית. אין זה בסמכותי.
4. אסור לי לספר לאחרים מה שהתלמידה בקשה שאשמור בסוד. הולך רכיל מגלה סוד עובר על הלכות לשון הרע. אך יש מצבים שלתועלתה מותר לי לספר את סודה למי שיוכל לעזור לה, ולפעמים אני אף חייבת. 
5. חיוני שאבנה שותפות יחד עם האם, זה חיוני שהיא תהיה מעורבת בתהליך הלמידה וההתקדמות של ביתה, כדי לשפר את הצלחותיה, לתת לה הרגשה של חיים מאושרים, לחזק את המוטיבציה שלה ואת הנחישות שלה.
6. לפעמים ההורים מתרשמים שהמחנכת מביעה עמדה אישית על ילדים ולא עמדה פדגוגית. לכן כאשר אני נפגשת עם האם, עלי מאוד לשים לב כיצד אני מתבטאת.
7. איני יכולה לתת עצות לאם, אם אינה מעוניינת בכך, לא יועיל במאומה, עלי להקדים ולשאול אותה: האם את רוצה לדבר איתי על זה. עלי לומר לה: א. עליך לקבל את הילדה כפי מצבה העכשווי. ב. לבטא הערכה להצלחותיה.
8. כאמור לעיל, כאשר ברצוננו לדבר על קשיי התלמידה, יותר טוב שהיא לא תהיה נוכחת. רק בסוף, יש מקום לשקול להזמין אותה להצטרף ולשתף אותה בכמה נושאים שדברנו עליהם.
9. כדי לעזור לה, איני חייבת לדבר עליה מיד עם אדם אחר, ולבגוד באמונה. אפשר לחכות, ולבנות קשר של אמון, ולהביאה להבנה שטוב לה שנדבר על זה עם מישהי אחרת.
אני מתפללת שד' יהיה בעזרי.















290. שיבוט גנטי
שאלה: האם מותר ל"שכפל" אדם?
תשובה: א. בין משובט לגולם
מובן שאין התייחסות הלכתית במקורות קדומים לשאלת השיבוט האנושי. בכל זאת, רבותינו נגעו בה בעקיפין. מסופר שרבא ברא גברא ושלח אותו לרבי זירא. רבי זירא היה מדבר איתו והוא לא היה עונה. אמר לו רבי זירא: מן החבורה אתה - נבראת על ידי אחד מן החכמים - חזור לעפרך (סנהדרין סה, ב).
למה הרג רבי זירא אותו גולם, הרי היה דומה בכל לאדם, עד כדי כך שבתחילה רבי זירא לא הבחין בכלום? מסביר המהרש"א שכיוון שהוא חסר הכשרון הנשמתי של הדבור, הוא אינו אדם ומותר להרגו. כמובן לא מדובר בשיבוט גנטי מדעי אלא בפעולה ניסית. מכל מקום נמצאנו למדים שאדם משובט הינו אדם לכל דבר, בהיותו העל שכל אנושי וכוח הדבור, אסור להרגו ויש להתייחס אליו כאל אדם לכל ענייניו.
רבי צבי אשכנזי, "החכם צבי", הסתפק אם אפשר לצרף למניין אדם שנוצר בעזרת ספר יצירה כמו זה שיצר רבא או זקנו, רבי אליהו רבה של חלם. מסקנתו שלילית, כיון שאינו אדם, הוכחה לכך שרבי זירא העביר אותו מן העולם. הוא מציין שאין בו איסור שפיכות דמים, שהרי נאמר: "שופך דם האדם באדם דמו ישפך", כלומר אדם הנוצר מתוך אדם, דהיינו עובר הנוצר במעי אמו (שו"ת "חכם צבי" סי' צג). גם לפי זה, המשובט הינו אדם בהיותו מתפתח ברחם אמו. אומנם אם הטכניקה תתפתח ואפשר יהיה לגדל עובר במבחנה מראש ועד סוף, אז תחזור השאלה. אך העיקר שהגולם אינו אדם, כי אין לו נשמה, כדברי רבי משה קורדוברו, הרמ"ק: "הנה הבריאה ההיא שהיא בצורת אדם... ולא שיהיה בה נשמה ולא נפש ולא רוח אלא חיות בעלמא" (פרדס רימונים שער היכלות פ' י), והרי המשובט הינו לכאורה בעל נפש רוח ונשמה.
 
כל הנושא מעורר חרדה גדולה לאיזה מדרון חלקלק עלולה האנושות להתגלגל אם יתאפשר אותו שיבוט בלתי אנושי. וכבר בשנת תשמ"ב (1982), הגאון הרב אליעזר יהודה וולדנברג, תוך כדי דיון בתינוק מבחנה הביע חרדה זו, זמן רב לפני שהצליח השכפול הגנטי הראשון של בעל חיים (שו"ת "ציץ אליעזר" ט"ו מ"ה).
ב. גבולות הרפואה
אמנם לכאורה, כיוון שאיסור השיבוט האנושי, אינו מוזכר בשום מקום במקורותינו הקדושים, הוא אמור להיות מותר, על פי הכלל, שכל דבר שאינו אסור בפרוש, הינו מותר ממילא, כדברי רבי ישראל ליפשיץ: "שכל דבר שלא נדע טעם לאוסרו, מותר הוא בלי טעם, שלא הזכירה התורה דברים המותרים כולם, רק דברם האסורים" (תפארת ישראל מסכת ידים פ"ד מ"ג אות כז). אך רפואת האדם יוצאת מן הכלל, שכל הבא להתיר, עליו הראיה. שהרי חז"ל הוצרכו להביא ראיה להתיר את הרפואה מן הפסוק "רפא ירפא" (שמות כ"א, יט): "מכאן שנתנה תורה רשות לרופא לרפא" (בבא קמא פה, א). ולכאורה זה דבר מובן מאליו. אם יש מצווה להחזיר אבדה לחברו, קל וחומר שמצווה להחזיר לו "אבדת גופו"!? וכמו שיש מצווה להציל חברו שבאו עליו חיה רעה או ליסטים (שודדים) או טובע בנהר (סנהרין עג, א), כמו שכתוב "לא תעמוד על דם רעך" (ויקרא י"ט, טז), כך לכאורה מצווה להצילו מחיידק או כל גורם פטוגני אחר!? לכן מסביר הרמב"ן שכל טיפול רפואי כרוך בסיכון מסוים, ומה שמרפא לזה, ממית לזה, עד כדי כך שלפעמים טוב שברופאים לגיהנם (סוף משנה קידושין), ולמה לנו להיכנס לתסבוכת זאת, שמא "שב ואל תעשה עדיף", לכן יש צורך לקבל רשות מפורשת (תורת האדם, שער הסכנה). וכן כתב מרן הרב קוק: "שכל עיקרי הרפואה אינם מבוררים כל כך, ואין ידוע בברור אם אין הנחותיהם מסופקות, על כן הוצרך לנתינת רשות, שמכל מקום אין דרך אחרת לפני בני אדם" (שו"ת "דעת כהן" סי' קמ עמ' רס).
הוא הסביר שאיננו מכירים כל כוחות הגוף והנפש, "ואם כן, אף אם ירפא במקצוע האחד הצר והקצר, אילי גורם השינוי הזה, קלקולים רבים בעבר אחר, שהם שקולים כנגד התועלת היוצאת מרפואתו. על כן הוצרכה רשות להינתן לרופא לרפאות, בהיותו בקי במקצועו, ואין לו לחכם אלא מה שעיניו רואות" (עולת ראיה א' עמ' שצ). נמצאנו למדים שרק לצורך רפואי מובהק מותר לנו להשתמש בטכניקות רפואיות שונות אך לא לשם שכפול גנטי, שהרי אדם שלא שוכפל אינו מוגדר כחולה בגלל זה. אך הנדסה גנטית לרפא מחלות תורשתיות הינה מותרת, ככל טיפול רפואי אחר.
ג. סכנות נוראות
אכן איננו יודעים איזו מפלצת, שיבוט אנושי עלול להוליד, בדור הראשון אן לאחר כמה דורות. מסופר בתורה: "הוא ענה אשר מצא הימים במבדר ברעותו את החמורים לצבעון אביו" (בראשית ל"ו, כד). ומה איכפת לנו מה מצא? אלא שרש"י מסביר: "ימים - פרדים, הרביע חמור על סוס נקבה וילדה פרד...ולמה נקרא שמם 'ימים'? שאימתן מוטלת על הבריות, דאמר רבי חנינא: מימי לא שאלני אדם על מכת פירדה לבנה וחיה". אותו ענה חשב להטיב לאנושות בהמציאו מין בעל חיים חדש והתברר שיצא שכרו בהפסדו. גם סכנה חינוכית נעוצה בכך, שהרי ילד צריך לגידולו ההרמוני שני הורים אוהבים, שהוא דומה להם, כדי להתפתח כראוי - כך גזר ריבונו של עולם בחכמתו, שזו הדרך ואין אחרת: אבא ואימא. הוא גם זקוק לשני הורים שונים, כדי להגדיל את כשרונותיו הפסיכולוגיים ומוסריים, למען יוכל להתמודד עם הבעיות המתחדשות לאורך הדורות.
 באשר לסכנות החברתיות, אין להן גבול:
1.   שכפול אדם לשם רציחתו ושוד איבריו.
2.   שכפול אנשים לצרכים ייחודיים, כגון אנשים נחותים לעבודות פשוטות, כפי שמתאר אלדוס הקסלי בספרו "עולם אמיץ חדש" - עבדים לעבודות פרך, בשר תותחים וכדומה.
3. אדם עסוק שאין לו זמן לילדים ישכפל לעצמו ממשיך כנפשו.
4.  סלקציה גנטית של יצור איינשטיינים או היטלרים, ועוד ועוד.
 
שמא תאמרו: נאמץ את השיטה, נשתמש ביתרונותיה ונפקח מפני שימוש לרעה בעזרת חקיקה מתאימה. זו נאיביות. החוקים יתבטלו אחד אחרי השני בגלל לחץ כבד בשם שחופש או יופרו על ידי פושעים שיתפתו בגלל הפוטנציאל האדיר שטמון בהמצאה זו. לכן בצדק התורה אסרה את הדבר.
וכי אינך רוצה שיהיה לך ילד אינטליגנטי וגאוני? לא, אני רוצה ילד רגיל, ילד שלי, ילד נורמלי, ילד טוב.
ד. תחיית המתים
עוד שאלה נועזת: שמא השיבוט האנושי הוא הוא תחיית המתים? הבל! הרי אדם הראשון היה אמור לחיות לעולם, ונגזרה עליו מיתה עקב החטא. נמצאנו למדים שהניצחון על המוות וחיים עד עולם תלויים בסילוק הרשעה מן הארץ, בעקירת היצר הרע מעיקרו. בשיבוט אנושי כזה אנו רוצים, אדם שאינו חוטא ואין לו חשק לחטוא. אדם טוב, אוהב טוב.
















291. ביולוגיה ומוסר
שאלה: הביולוגיה המודרנית טוענת שכל תכונות האדם הופיעו בתהליך התפתחותי, של מוטציות בגנים, כאשר החזקים הם השורדים. אם כן, כיצד נעשה האדם מוסרי, כיוון שיש בזה השקעת זמן, כסף, כח, מעמד ואף סיכון לפעמים? לאדם אגואיסטי לא משתלם להיות מוסרי.
תשובה: יש להם כמה תיאוריות, שכולן בעייתיות.
א. קבוצתיות – ההפסד לפרט אבל רווח לקבוצה התרבותית. אם מאוד קשור לקבוצתו ורואה בה חלק מעצמו.
ב. הדדיות, אדם מוסרי יזכה ליחס חוזר דומה, וכן יזכה להיבחר לכל מיני תפקידים.
ג. רצף. הרגשות מוסריות הן המשך של הרגשות אסטטית. כמו שאדם חש גועל נפש מפני דבר מלוכלך, כך הוא חש גועל נפש בפני מי שמתנפל על החלש.
ד. דאגה לדומה. אם אדם דואג לבני משפחתו, הוא בעצם דואג לסוג הגנים שלו שישרדו וכן יש דאגה לנמלים ודבורים.
לדעתם, כך התחיל הרגש המוסרי, ואחר כך הוא המשיך גם בנסיבות אחרות.
אנחנו אומרים אדם הוא מוסרי, כי יש לו נשמה שמשתוקקת לדבקות בד' ולמידות טובות.
שאלה: לדעתם, אם המוסר הוא פרי של אבלוציה, אך אינו ערך, אלא כל החלטה מוסרית מבוססת על איזו תועלת חבויה?
תשובה: הם מבחינים בין ביולוגיה לבין פסיולוגיה. מבחינה ביולוגית כך הוצע החוש המוסרי, אך אחרי שהופיע, האדם שמתנהג בצורה מוסרית, זה מתוך הכרעה פנימית אמיתית להיות מוסרי, אך כאמור לעיל, אנו אומרים שאינו פרי של אבולוציה, אלא הוא מובנה באדם. כמובן, התיאוריות האלה אינן סותרות אמונתנו שד' הוא שהטביע חוש מוסרי באדם, כי ד' יכול להשתמש באמצעים רבים כדי לעשות רצונו: נס או טבע, דילוג או הדרגה, הוא יצר כל חוקי הטבע והם משרתיו. ריבונו של עולם הכניס חוש מוסרי עמוק באדם. מתוך תהליך ארוך, שהתחיל מאיזו תועלת (ועיין הרב קוק שמונה קבצים א תקצד. אגרות א קעד-קעה).




292. סליחה על לשון הרע
שאלה: אדם דיבר לשון הרע על חברו, ועקב זה, גרם לו נזק, אך חברו אינו יודע מזה, האם יש לבקש ממנו סלחה.
תשובה: לפי החפץ חיים, כן, שהרי גרם לו נזק, אבל רבי ישראל סלאנטר אומר שלא, כי בכך שיספר לו, הוא יגרום לו עתה עוגמת נפש, ואדם אינו צריך לגרום צער חברו, כדי שיסולח לו עוון.
293. עבודה בייצור מזיק
שאלה: האם מותר לעבוד במפעל שמייצר חומרים מזיקים, כגון סיגריות, אלכוהול, מזון לא בריא. מצד אחד, הוא אינו נותן ישירות לצרכנים, אלא הם הבוחרים. זו לא אחריות הפועל אלא של הקונה.
תשובה: יש שתי גישות עיקריות. א. תיאוריה דיאונטולוגית או אתיקה של החובה, אשר נציגה הראשי הוא הפילוסוף קנט, הצו המוחלט, האימפרטיב הקטגורי, האימפרטיב הראשון הוא: שקול אם התנהגותך יכולה להפוך לכלל אוניברסלי. האימפרטיב השני הוא: אל תתייחס לזולת כאל אמצעי, אלא למטרה כשלעצמה, כלומר, אל תתייחס לזולת כאל מכשיר. לא תוצאות הבחירה קובעות, אלא הכוונה, האם ההתנהגות בה אנו בוחרים היא טובה כשלעצמה, או לא, לפי שיטה זו, ודאי שאסור לעבוד בסוג זה של תעשיה. כי זה הופך את הזולת למכשיר על חשבון בריאותו. הזולת נעשה עבורי מכשיר להרוויח כסף.
אבל לפי הגישה התוצאתנית, או טלאולוגית, מה שקובע הוא התוצאה של המעשה. התועלתנות, אוטיליטריזם, הוא הזרם הידוע ביותר, בתוך הגישה התוצאתנית, כגון ג'רמי בבת'וים וג'ין סטיוארט מיל. קנה המידה הוא טובתם של הכי הרבה אנשים. יש לשקול את הרווח כנגד ההפסד.
הרווח הוא מתן פרנסה לכל העובדים במפעל, ומשפחותיהם, וכן מפעלים אחרים המשמשים כספקי חומר גלם, וכן המפיצים את הסחורה, שרשרת שלימה מצד שני, הפגיעה בצרכנים, אך גם המחיר שזה עולה לכלל לטפל בהם מבחינה בריאותית, בבתי חולים וקופות חולים. התוצאתנים ישימו על שתי כפות המאזניים, ויבדקו לאיזה כיוון נוטה התועלת של הכי הרבה אנשים.
כמובן, אפשר לטעון שלא היצרן אשם בפגיעה בבריאות הצרכן, אלא הצרכן עצמו שקונה את המוצר. זו גישה שלישית, אך אי אפשר לקבלה.
לסיכום, אסור.


294. שיווק כוזב
שאלה: אדם עובד בשיווק מוצרים דרך הטלפון ועל כל מוצר הוא מקבל אחוז מסוים. האם הוא יכול לשכנע צרכנים לקנות מוצר שגם כלל לא צריכים לו. הרי אותו צרכן מעולם לא עשה למשווק רעה, אז עליו לכבד אותו, ולא לגרום לו הפסד. או אולי העסק הוא שאשם בכך שלוחץ על העובדים לרמות.
תשובה: הדילמה הזאת דומה לקודמת. מבחינה דיאונטולוגית, יש לכבד את הקונה, אסור לי לנצל אותו, אפילו רק דרך העבודה של המפעל. עליו להיות נאמן לעקרונותיו ולסרב. לא התוצאה קובעת, אלא העיקרון.
אבל בגישה התועלתנית, יש לבחון את הרווחים של שני הצדדים.
אם ימכור הוא ירוויח וכן העסק ירוויח. אבל לטווח הארוך המוניטין של העסק ייפגע. מצד שני, לא רק הקונה הפסיד, אלא גם משפחתו, ואף גם יורשיו. קשה מאוד להכריע.
לפי ההלכה ודאי אסור.















295. שיווק רשתי
ש: האם יש היתר בהלכה לשיווק רשתי, שגם מכונה שיווק רב-שכבתי או שיווק פירמידלי. כל סוכן שמצטרף מקבל אחוזים הן על המוצרים שהוא מוכר והן מהסוכנים שהוא מגייס והן מהסוכנים שהם בעצמם מגייסים וכן הלאה.
ת: הכל תלוי אם זה עסק ישר או לא. קודם כל, יש לוודא שאותם מוצרים הינם בעלי ערך, ולא שמפתים אדם לקנות חפץ במחיר מופקע, או חפץ שלא ישתמש בו אף פעם.
ש: זה נכון לא רק לגבי שיווק רשתי, אלא בכל מכירה.
ת: נכון. אך פה זה יותר נפוץ, כי עומד גם הפיתוי של תשואה גדולה עקב גיוס סוכנים.
ש: מה הבעיה בגיוס סוכנים וקבלת אחוזים? זה נראה לגיטימי.
ת: כאן אנו באים למה שמכונה תרמית פירמידה, או משחק פירמידה, או פירמידה בלתי חוקית, שהיו בקשר אליה שערוריות ומשפטים וקנסות.
ש: לפני שניכנס לגופו של העניין ההלכתי, האם הדבר אסור על פי החוק?
ת: בודאי, בארצות הברית קבעו תנאים רבים לשיווק רב שכבתי: המוצר לא נמכר במחיר מופקע, לא מוכרים לסוכן מלאי מוגזם שלא יוכל לשווק, אין דמי הצטרפות גבוהים ועוד.
ש: עכשיו מה הבעיה על פי ההלכה? לכאורה זו טובת הקונה שיש מכירה ישירה והוא לא צריך לשלם דמי שיווק לחנויות ולסוחרים.
ת: נכון. הבעיה העיקרית היא רוויון השוק. כי מספרים בחזקות גדלים מהר. אם למשל, כל סוכן מגייס ששה סוכנים, שזה לא הרבה, יוצא שאחרי חמש פעמים הגענו ל 65 = 7776, שזה די הרבה ולא ברור שיש קונים פוטנציאליים. אבל אחרי 10 פעמים נגיע ל610 שזה יותר מ-60 מיליון, שבודאי לא נגיע. לכן האחרונים ודאי יפסידו. זהו מודל כלכלי שאינו בר קיימא. הרוב הגדול של המשקיעים יפסידו. זה ידוע מראש.
ש: אבל הכל ידוע וברור מראש והם לוקחים את הסיכון?
ת: מרמים אותם. הם נאיביים. על כל פנים זה נקרא בספר מסילת ישרים בתחילת פרק יא: "משתכר איש בהפסדו של חברו".
ש: ובסיכום?
ת: להרוויח ביושר.

296. אנדרואידים

 
ש: תעשיית האנדרואידים, כלומר רובוטים בצורת אדם, צועדת בצעדי ענק. האם יש בכך ברכה או זה טומן בעיות?
ת: ממילא, לעצור את המדע ואת הטכנולוגיה, הוא דבר בלתי אפשרי. אלא יש לצרף השגחה מוסרית.
ש: מצד אחד, עובדים רבים יאבדו מקום עבודה ויהיו מובטלים. מצד שני, זה יקדם את התעשייה והשירותים.
ת: בעיה ידועה, מכל המהפכות התעשייתיות, שגרמו נזק עצום לתעסוקת העובדים. אך סך הכל הרווחנו. ולפועלים נוצרו מקומות עבודה חלופיים. אכן, כשליש העובדים יהיו מובטלים, ויש לשבור את הראש כיצד יתפרנסו. אגב, יש מדינות שזה להיפך, בלי ילודה ובלי הגירה, והן חסרות כח עבודה.
ש: יש עתה אנדרואידים שהם ממש בדמות אדם, עם עור רך עשוי מגומי. הם מתנהגים ברגישות ומנהלים שיחה...
ת: תמיד יבדילו בין אדם למכונה. אך יש להם ערך בטיפול בזקנים בודדים או ילדים בודדים.
ש: יש ביניהם שהם יותר מועילים וחכמים מבני אדם?
ת: כנ"ל.
ש: האם אין לחשוש שהאנדרואידים ימרדו וישתלטו על המין האנושי?
ת: רומנים בדיוניים.
ש: לעשירים יהיו אנדרואידים ולעניים לא תהיה עבודה!
ת: לצערנו, תמיד יש פערים בחברה, וזה עוד פער. יש להרבות יושר וחסד.
ש: שאלה עמוקה. האנדרואידים מתקדמים כל הזמן, נעשים יותר ויותר משוכללים. אולי אפילו יעלו על האדם. הם עובדים 24 שעות ביממה כל שבוע. הם לא אוכלים ולא ישנים, לא עצלנים ולא בטלנים, לא מתלכלכים ולא טועים, ממושמעים, לא נעלבים, ולא מעליבים. הפנים שלהם יבטאו רגשות, שמחה, עצבות, הפתעה. הם לא צורכים אלכוהול, סמים, הימורים, ספורט אתגרי, התמכרות לסמארטפון. לא עייפים. משרתים נאמנים. בעצם, במילה אחת, הם יותר מוסרים מרוב בני אדם. האם אין חשש שיתפסו מקומם של חבר או של בת זוג, שאדם יוכל לתכנן כפי רצונו?
ת: יש גם בהמות שעולות על האדם במשמעת, בנאמנות, בהכנעה ועוד. ואפילו בביטויי ידידות. אבל הן עדיין לא בני אדם. כך האנדרואיד אינו אדם, ללא ספק. בעצם, הוא אינו עצוב או שמח, אלא מציג כלפי חוץ ומחקה פני בני אדם. אין לו יצר טוב, אין לו יצר רע, אין לו מאבקים פנימיים, אין לו תודעת עצמו, אין לו בחירה חופשית. באמת, הוא אינו מוסרי. וכמובן, אין לו אמונה בד' ואינו מתפלל לד'. אין לו כלום. במילה אחת: אין לו אני.
ש: אז אין חשש?
ת: ודאי יש חשש. זו שאלה כבדה. לצערנו יש הווה עצוב וגם עתיד עצוב למין האנושי. הוא יותר ויותר תלוי בטכנולוגיה. אינו יודע לדבר, לתקשר, אגואיסטי, אנוכי, סגור על עצמו. נוח לו לדבר אל מכונה, יותר מאשר אל אנשים, והאנדרואיד נראה לו מוסרי. אכן, עלולים להתחולל דברים קשים בעולם. אסור להירדם בשמירה. 

297. העתקה בבחינות
שאלה: האם מותר לרמות בבחינות על ידי העתקה מתלמיד אחר? הרי כולם מרמים. לא חשוב בחיי היום יום, אך מצד שני, אין זה ישר, מי שלא למד כראוי, מגיע לו ציון נמוך.
תשובה: מבחינה דיאונטולוגית, אי אפשר להצדיק העתקה בבחינות בכך שכולם עושים כן. אין זה הופך התנהגות זו לאוניברסלית. יש איסור עצמי שלא לרמות. זאת ועוד, אין להפוך את הזולת למכשיר, וזה מה שקורה כאשר אדם מרמה אותו, לטובתו הוא. אבל מבחינה תועלתנית, אפשר להעלות על הדעת שיקרה שאדם שיקבל תעודה על אף שלא מגיע לו, אז יש סיכון שאין לו את הידיעות המקצועיות הנדרשות, ועלולות להיות לכך תוצאות שליליות לחברה. כגון אם אותו אדם עובד בתחום הבריאות, או החלטות חשובות מתחום המשטרה או הכלכלה. גם יתכן שאותו אדם שהעתקתי ממנו, ייענש אם הדבר יתגלה. זה גם עלול להפחית את הערך של אותה תעודה, זה לא הכרחי, אך יכול להיות, אך גם את זה צריך להניח על לשון המאזניים. מאידך, למרמה יש תועלת גדולה מאוד, הוא יקבל מקצוע, משכורת, בסיכום, יש לשקול את כל התוצאות ולהעריך את ההסתברות של כל אחת. כמובן, זה מאוד קשה, כמעט בלתי אפשרי.
באשר לטיעון שכולם עושים כן, בודאי אין זה טיעון מוסרי. וכי אם כולם משקרים, כבר מותר לשקר?!
על פי ההלכה אסור מדין גניבת דעת. (עיין רמב"ם דעות ב ו). לפי הריטב"א זה איסור תורה משום לא תגנובו (ויקרא יט יא. ריטב"א שבת נה א). גם יש להידבק במידותיו של הקדוש ברוך הוא (רמב"ם דעות א) ואחת מהן היא האמת. 

 גם מבחינה תוצאתית, אותו אדם יתרגל לרמות במקום להתאמץ ולבסוף יינזק.

298. מדיניות החלפה של חנויות
שאלה: חניות מאפשרות לקונה להחזיר מוצר שלא מוצא חן בעיניהם, זמן מה אחר הקניה. מה דין אדם שאינו רוצה לקנות את המוצר אלא להשתמש בו באופן חד פעמי?
תשובה: זה גזל של שימוש שלא לפי התנאים. ובודאי גניבת דעת.
שאלה: יש חברות רכבים שמאפשרות נסיעת-מבחן, כדי לאפשר למעונין לבדוק את הרכב. האם מותר לעשות זאת, כאשר אין לו שום כוונה לקנותו?
תשובה: כנ"ל.
 .299אלימות רכה \אם לא תעשה כרצוני, אפגע
שאלה: הרבה דרכים יש כדי לכפות התנהגות על הזולת נגד רצונו, בין שהזולת מודע לכך בין שאינו מודע. אחת הדרכים המאוד מתוחכמות היא לומר לו: אם לא תעשה כך וכך, ארגיש פגוע, או לא תעשה כך וכך, ארגיש פגוע, ואז חברו שהוא אדם רגיש עדין ומוסרי נחסם.
דוגמה: אם לא תצביע עבורי לתפקיד פלוני, ארגיש פגיעה. או אם לא תבוא לחתונה שלי, שהיא גבר עם גבר, או רפורמית, או אזרחית, אתה פוגע בי. או אשתי היקרה, אם את מתלבשת כך וכך, ואני פגוע.
אכן, עקב הטבת תנאי החיים, בחסדי ד' עלינו, אנשים רבים מגיבים בפגיעוּת יתר, כלומר בפינוק רגשי. האדם דורש מהמציאות שהכל יהיה כרצונו. אם הדברים אינם כפי שציפה, הוא חש אכזבה צורבת, מועקה, תסכול וכדומה. הוא כבר אינו מסוגל להתמודד עם מצבים בניגוד לרצונו, כאילו המציאות כולה בנויה אך ורק עבורו. אז הוא מפצה את עצמו על ידי בכי, אלכוהול, סמים, כעס על הזולת המזדמן, או הפעלת לחץ עליו על ידי שמציג את עצמו כפגוע, מה שהוא סוג של אלימות רכה.
תשובה: כמובן, לא זו הדרך של התורה ואפילו לא הדרך של האדם הנורמלי. עליו להיות גיבור. הוא כבר לא ילד קטן שאינו מסוגל להלום כל דבר נגד רצונו, בהיות מסתכל על עצמו כמרכז העולם, מתוך מבט אנוכיי, וכמובן אי אפשר להאשימו, שהרי עדיין קטן הוא. אך מגיל בר מצוה, עליו להיות גיבור.
אבל יש מוסיפים חטא על פשע, ומשתמשים בחולשה הפסיכולוגית של הפגיעות כמכשיר מניפולטיבי, בין שזו פגיעוּת אמיתית, בין שזו פגיעוּת מדומה. זו טקטיקה ערמומית של מניפולציה רגשית, של סחיטה רגשית.
פעם שמעתי מניפולטור פסיכולוגי כזה אומר לחברו: מאוד נפגעתי מדבריך. חברו לא נשאר חייב והשיב: ואני מאוד נפגעתי מזה שנפגעת ממני. יפה השיב: זו שיטה נלוזה של סתימת פיות.
כל זה שייך לדרך ארץ שקדמה לתורה, כלומר הבינה הטבעית והמוסר הטבעי הפשוט. עיין ג'רמי בנטהם וג'ון סטוארט מיל על החרות: חיה ותן לחיות

      
      
      
      
      
      
      
300. כבוד הורים או נישואים
שאלה: מה יעשו זוג שהחליטו להתחתן אך הורי אחד הצדדים מתנגדים בתוקף: עד כמה יש להתחשב בדעתם? בהנחה שהם ממשיכים, כיצד אפשר להתחתן בלי שהתנגדות ההורים תעיב על מערכת היחסים?
**
תשובה: כידוע, זו הלכה מפורשת שכיבוד הורים לא שייך להחלטה עם מי להתחתן. כך נפסק בשולחן ערוך (יו"ד סוף סי' רמ) וכן בספרים פשוטים כגון קצור שולחן ערוך (קמג, יב). גם רבינו הרב צבי יהודה דיבר על הצורך של האדם להיות בן חורין ולא עבד להוריו בענייני נישואים (שיחות הרצי"ה, משפטים).
**
הסיבה לכך היא משולשת, כפי שמסביר רבי יוסף קולון, שהוא מקור לבירור הלכתי זה.
כיבוד הורים מתייחס למה ששייך לחיי ההורים, שהבנים והבנות חייבים לדאוג שיהיו כראוי. כיבוד הוא מאכיל ומשקה, מכניס ומוציא, מלביש ומכסה, כלומר דאגה מרווחת לצרכי ההורים. אבל הבחירה עם מי להתחתן שייכת לחיי הבן או הבת ולא לחיי האם והאב, לכן אינה נכללת בכיבוד הורים.
כאשר הבן חייב לדאוג לחיי ההורים, יש מחלוקת מי צריך לשלם, האם זה "משל האב" או "משל בן" ונפסק "משל אב". כלומר אם רוצה לקנות לו מזון בשוק, אביו מבקש ועל הבן לרוץ בזריזות. אבל התשלום יהיה מכספי האב. הבן זקוק לכספו בשביל חייו הוא. כמובן, אם האב עני בודאי חייב הבן לפרנסו והוא קודם לכל שאר העניים. יתר על כן אין לו לפרנס את הוריו מכספי מעשר כספים, אלא מכספו הוא, אלא אם כן אין לו יכולת כלכלית להוציא כספים מעבר לאותו מעשר. והוא הדין בעניינו, כמו שאין הבן חייב לפרנס את אביו מתוך ויתור על כספו, כך אין הוא חייב לעשות רצון אביו מתוך ויתור על בת זוגו איתה הוא רוצה לבנות את חייו ועושרו.
**
כידוע אם אביו מצווה עליו לעשות עבירה, כגון חילול שבת, אסור לו לשמוע. "ואביו תיראו ואת שבתותי תשמורו". והרי האדם צריך לאהוב את אשתו ואין זה קל למצוא בת זוג שאיתה יוכל לחיות באהבה ואחווה ושלום ורעות. אם סוף סוף מצא את בחירת ליבו, אך מוותר עליה, אין הכרח שימצא אחרת שאיתה יוכל לקיים מצות ואהבת לרעך כמוך כראוי.
**
יוצא ששמיעה לאביו עלולה לגרום בעקיפין עבירה על חוסר אהבה כלפי אשתו העתידית.
אמנם אין זה ממש עבירה לוותר על האישה שליבו חפץ, אלא כעין עבירה.
מזל טוב                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                  
